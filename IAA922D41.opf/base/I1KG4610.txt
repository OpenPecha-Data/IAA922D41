རྒྱལ་དབང་འབྲུག་མ་དཀར་བརྒྱུད་འཕྲིན་ལས་ཤིང་རྟའི་རྣམ་ཐར།
རཏྣ་ས་མུ་དྲ་དང༌། འཛི་སྒར་རྡོ་རྗེ་དྲག་པོ།
མཛད་པ་པོ་

༄༅། །རྒྱལ་དབང་འབྲུག་པ་དཀར་བརྒྱུད་ཕྲིན་ལས་ཤིང་རྟའི་སྡེ་
མཆོག་གི་རྣམ་ཐར་དད་པ་རྒྱ་མཚོའི་གྲུ་རྫིངས་དང་།
དད་པའི་རྒྱ་མཚོ་འཕྱུར་བྱེད་ཅེས་བྱ་བ་
བཞུགས་སོ།།
མཛད་པ་པོ་
རཏྣ་ས་མུ་དྲ་དང༌། འཛི་སྒར་རྡོ་རྗེ་དྲག་པོ།
2010

ཞུ་སྒྲིག་པ་མཁན་པོ་བཤད་སྒྲུབ་བསྟན་འཛིན།
རྩིས་འཕྲུལ་ལས་བྱེད་པ་ཚེ་དབང་ལྷ་མོ་
རྒྱབ་ཤ་ཇུས་འགོད་པ་ངག་དབང་སྟོབས་ལྡན་དང༌། སེངྒེ་རྒྱལ་པོ།
དཔར་ཐེངས་དང་པོ་༢0༡༠
དེབ་གྲངས་
༣༠༠
ཕ་རན་སི་དཔལ་འབྲུག་པའི་ཆོས་ཚོགས་ནས་ཆོས་སྦྱིན་དུ་སྤེལ།

རྒྱལ་དབང་འབྱུག་པ།
༄༅། །དེ་ཡང་འདིར་ཡོངས་རྫོགས་བསྟན་པའི་མངའ་བདག་༧རྒྱལ་བའི་
དབང་པོ་དཔལ་འབྲུག་པ་ཐམས་ཅད་མཁྱེན་ཅིང་གཟིགས་པ་ཆེན་པོ་བདུན་པ།
མཚན་བརྗོད་པར་དཀའ་བ་དོན་གྱི་སླད་དུ་མཚན་ནས་སྨོས་ན་དཀར་བརྒྱུད་
འཕྲིན་ལས་ཤིང་རྟ་དཔལ་བཟང་པོ་ཕྱོགས་ལས་རྣམ་པར་རྒྱལ་བའི་སྡེའི་ཞལ་སྔ་
ནས་ཀྱི་རྣམ་པར་ཐར་པ་དད་པ་རྒྱ་མཚོའི་གྲུ་གཟིངས་སུ་གྱུར་པ་འདི་བཞིན། སྐུ་
དངོས་ཀྱི་ཞལ་སློབ་ཀུན་གྱི་ཐུ་བོ་རིན་ཆེན་རྒྱ་མཚོ་ཞེས་མཁས་གྲུབ་ཀྱི་ཁྱུ་མཆོག་
ཆེན་པོ་གང་གིས་གནང་བའི་རྣམ་པར་ཐར་པ་དགུང་གྲངས་ཉི་ཤུ་རྩ་གསུམ་གྱི་
བར་དང་། སྐྱབས་རྗེ་འཛི་སྒར་མཆོག་སྤྲུལ་རིན་པོ་ཆེའི་སྐུའི་འཕྲེང་བ་བཞི་པ་རྡོ་
རྗེ་དྲག་པོ་རྩལ་ཞེས་མཚན་སྙན་གྱི་བ་དན་སྲིད་པ་གསུམ་ན་རྣམ་པར་གཡོ་ཞིང་
མཁས་གྲུབ་ཀུན་གྱི་གཙུག་གི་རྒྱན་གཅིག་ཉིད་དུ་གྱུར་པ་གང་གི་ཞབས་ནས་
དགུང་གྲངས་༢༣ མན་གྱི་གསང་བ་གསུམ་གྱི་རྣམ་པར་ཐར་པ་ངོ་མཚར་གྱི་
ཟླ་འོད་གསར་པ་ཐར་འདོད་དད་པའི་རྒྱ་མཚོ་ཞེས་པ་ཞིག་ཕྱོགས་བསྡུས་བཀའ་
དྲིན་དུ་བསྩལ་བ་གཉིས་ལྷན་ཅིག་ཏུ་བསྡེབས་ནས་སྐུ་ཚེ་ཧྲིལ་པོའི་མཛད་རྣམ་
འདི་བཞིན་མཁན་རིན་པོ་ཆེ་བཤད་སྒྲུབ་བསྟན་འཛིན་མཆོག་ནས་ཐུགས་ལྷག་
བསམ་བཟང་པོའི་བརྩོན་འགྲུས་ཆེ་བསྐྱེད་ཀྱིས་ལེགས་གྲུབ་གནང་བ་འདི་ཉིད།

ད་ལམ་དཔལ་འབྲུག་པའི་ལོ་འཁོར་ཚོགས་ཆེན་ཐེངས་གཉིས་པའི་མཛད་སྒོ་དང་
འབྲེལ༑ ཁོ་བོ་རང་དང་མཁན་སྤྲུལ་སེར་སྐྱ་འདུས་པ་རྒྱ་མཚོའི་དབུས་མང་
ཚོགས་འདུས་སྡེར་ཆོས་སྦྱིན་དུ་སྤེལ་རྒྱུའི་ཆེད་དཔར་བསྐྲན་ཞུས་པ་འདིར། རྒྱུ་
སྦྱོར་བ་སྒྲུབ་དཔོན་ངག་དབང་བསྟན་འཛིན་ནམ་དཔག་བསམ་ཡོངས་འདུ་ནས་
གཏོང་ཕོད་ཀྱི་ལྷག་པའི་བསམ་པའི་གཤོག་རླབས་ཡངས་པོར་བརྐྱངས་ཏེ།
དགེ་རྩ་རྒྱ་མཚོའི་ཕ་རོལ་ཏུ་སོན་པའི་མཐུས། བསྟན་པ་སྤྱི་དང་ཁྱད་པར་དཔལ་
ལྡན་འབྲུག་པའི་བཤད་སྒྲུབ་ལས་གསུམ་གྱི་བསྟན་པ་རིན་པོ་ཆེ་འདི་ཉིད་ཕྱོགས་
དུས་གནས་སྐབས་ཀུན་ཏུ་དར་ཞིང་རྒྱས་པ་དང༌། དེ་འཛིན་གྱི་སྐྱེས་བུ་དམ་པ་
གངས་ཅན་མགོན་པོ་བླ་མ་རིན་པོ་ཆེ་རྡོ་རྗེ་འཛིན་པ་གང་ན་སུ་བཞུགས་རྣམས་སྐུ་
ཚེ་མཛད་འཕྲིན་མཐར་ཕྱིན་ཅིང་། ཐུགས་ཀྱི་བཞེད་དོན་མ་ལུས་ལྷུན་གྱིས་
འགྲུབ་པ་དང་། དེའི་ཉེར་ལེན་ལ་བརྟེན་ནས་ཡངས་པའི་འཇིག་རྟེན་ཁམས་
ཀུན་ཏུ་ནད་མུག་འཁྲུག་རྩོད་སོགས་ཞི་ནས་ཆོས་འབྱོར་བདེ་སྐྱིད་ཀྱི་དཔལ་ལ་
སྤྱོད་ཅིང་། མཐར་ཐུག་མ་རྒན་སེམས་ཅན་ཐམས་ཅད་རྣམ་མཁྱེན་རྒྱལ་བའི་གོ་
འཕང་རིན་པོ་ཆེ་འཐོབ་པ་སོགས་ཀྱི་ཆེད་དུ་དམིགས། སྨོན་འདུན་དྲག་པོའི་
མཚམས་སྦྱོར་དང་བཅས་ཕྲན་༧དཔལ་འབྲུག་པའི་མཚན་འཛིན་ངོ་མས་ཁྱེད་
ཕྱག་དཔེ་འདི་འཆང་བ་པོ་ཡོངས་ལ་འདི་ཕྱི་ཀུན་ཏུ་དགེ་ཞིང་ཤིས་པར་སྨོན་ནོ།།

དཔར་བསྐྲུན་གསལ་བཤད།
༄༅། །ཨོཾ་སྭ་སྟི། དེ་ཡང་ད་ལམ་འདིར་ཆོས་རྗེ་འགྲོ་བའི་མགོན་པོ་
རྒྱལ་དབང་འབྲུག་པ་རིན་པོ་ཆེ་རྒྱ་རས་ཡེ་ཤེས་རྡོ་རྗེ་མཆོག་གི་སྐུ་ཕྲེང་བདུན་པའི་
ཚུལ་དུ་བྱོན་པར་གྲགས་པ། ༼༡༧༡༨་༡༧༦༧༽ དོན་བརྒྱུད་བསྟན་པའི་གཙུག་
རྒྱན་དཔལ་དབྱར་རྔ་པ་ཆེན་པོ་མཚུངས་མེད་དཀར་བརྒྱུད་ཕྲིན་ལས་ཤིང་རྟ་དཔལ་
བཟང་པོའི་སྡེ་ཞབས་ཀྱི་དགུང་གྲངས་ཉེར་གསུམ་ཡན་གྱི་རྣམ་པར་ཐར་པ་དད་པ་
རྒྱ་མཚོའི་གྲུ་རྫིངས་ཞེས་བྱ་བ་རཏྣ་ས་མུ་དྲས་མཛད་པ་དེ་བཞིན། ཕྱི་ལོ་༡༩༩༩
ལོར་དེབ་གཟུགས་སུ་བསྐྲུན་ཏེ་འགྲེམས་སྤེལ་ཞུས་ཟིན་པ་དེ་ལྟར་ཡང་།
སྐུ་ཚེ་སྨད་ཀྱི་རྣམ་ཐར་མ་ཚང་བ་རྣམས་ལག་ཏུ་སོན་ཐབས་འབད་བརྩོན་
ཞུས་པའི་དོན་འབྲས་སུ། ༧རྒྱལ་དབང་ཀར་འབྲུག་ཡབ་སྲས་སོགས་ཀྱི་དབུ་ཡི་
རིགས་བདག་ཏུ་གྱུར་ཅིང་། རྩོད་མེད་གཏེར་སྟོན་ཆེན་པོར་ཡོངས་སུ་གྲགས་པ་
མཚུངས་མེད་༧འཛི་སྒར་རྡོ་རྗེ་དྲག་པོའི་རྩལ་གྱི་ཞལ་སྔ་ནས་མཛད་པ་ཅན། དཔལ་
འབྲུག་པ་རིན་པོ་ཆེ་༸རྒྱལ་དབང་བཀའ་བརྒྱུད་ཕྲིན་ལས་ཤིང་རྟའི་སྡེའི་རྣམ་པར་
ཐར་པ་ངོ་མཚར་གྱི་ཟླ་འོད་གསར་པ་ཐར་འདོད་དད་པའི་རྒྱ་མཚོ་འཕྱར་བྱེད་ཅེས་བྱ་
བ༑ ༧སྐྱབས་རྗེ་འཛི་སྒར་མཆོག་སྤྲུལ་རིན་པོ་ཆེ་སྐུ་ཕྲེང་དགུ་པ་ཀརྨ་བསྟན་པ་
འགྱུར་མེད་གོ་ཆ་ཕྲིན་ལས་ཀུན་ཁྱབ་དཔལ་བཟང་པོའི་སྡེ་མཆོག་གི་བཀའ་དྲིན་
ལས། གལ་འགངས་ཆེ་ཞིང་ཆེས་དཀོན་པའི་རྣམ་ཐར་འདི་བཞིན་ཁོ་བོའི་སྤྱི་བོར་

བསྩལ་སྨིན་བྱུང་བར་དགའ་སྤྲོ་ཚད་མེད་པ་དང་བཅས།
འདིར་བླ་མ་ཕྲིན་ལས་རྣམ་རྒྱལ་གྱི་ཐུགས་བསྐྱེད་རྨད་དུ་བྱུང་བ་ལས་
བལྟམས་པའི་འཕགས་ཤིང་རང་བྱུང་མཆོད་རྟེན་རིན་པོ་ཆེ་གོ་མ་ས་ལ་གནྡྷའི་ཉེ་
འདབས། ཤྲཱི་གཽ་ཏམ་བུདྡྷ་ཝི་ཧཱ་རའི་གསུང་རབ་རྒྱུན་སྤེལ་ཁང་དུ་རྩིས་འཕྲུལ་ནང་
བཙུད་ཅིང་། རྣམ་ཐར་སྟོད་སྨད་གཉིས་ཀ་ཕྱོགས་བསྒྲིགས་ཞུས་པ་དང་ཆབས་ཅིག
ད་ལམ་སླར་ཡང་རྒྱལ་དབང་འབྲུག་པའི་གདན་ས་ཨ་མི་ཏཱ་བྷའི་རི་བོ་དེར།
དོན་བརྒྱུད་དཔལ་ལྡན་འབྲུག་པའི་ལོ་འཁོར་ཚོགས་ཆེན་ཐེངས་གཉིས་པའི་མཛད་
སྒོ་དང་འབྲེལ། བླ་སྤྲུལ་མཁན་སློབ་སེར་སྐྱ་འབྲེལ་ཡོད་རྣམས་ལ་ཆོས་སྦྱིན་དུ་
སྤེལ་བའི་སླད། དེབ་གྲངས་༣༠༠༠ ཐམ་པ་དཔར་བསྐྲན་ཞུ་ཆེད། ཕ་རན་སི་
དཔལ་འབྲུག་པའི་ཆོས་ཚོགས་ཀྱི་བླ་མ་སྒྲུབ་དཔོན་དཔག་བསམ་ཡོངས་འདུ་
མཆོག་ནས་འགྲོ་གྲོན་དང་བཅས་བསྐལ་མ་གནང་དོན་བཞིན། རྣམ་དཀར་གྱི་
འབྲས་བཟང་དུས་ཐོག་ཏུ་ལེགས་སྨིན་བྱུང་བར། འབྲེལ་ཡོད་རྣམས་ལ་སྙིང་ནས་
རྗེས་སུ་ཡི་རང་དང་ཐུགས་རྗེ་ཆེ་ཞེས་ཞུ་བ་བཅས།
ཕྱི་ལོ་༢༠༡༠ བོད་ལྕགས་སྟག་ཆོ་འཕྲུལ་ཟླ་བའི་ཚེས་བཅུ་བཞི་སྟེ་
རྣལ་འབྱོར་གྱི་དབང་ཕྱུག་རྗེ་བཙུན་མི་ལ་བཞད་པ་རྡོ་རྗེ་མཆོག་དགོངས་པ་གཞན་
དོན་དུ་གཏད་པའི་དུས་ཆེན་ཁྱད་པར་ཅན་གྱི་ཉིན། ཚེ་རབས་ཀུན་ཏུ་དཔལ་ལྡན་བླ་
མ་དམ་པས་རྗེས་སུ་འཛིན་པ་སོགས་ཀྱི་རྒྱུར་གྱུར་པའི་སྨོན་པ་དང་འབྲེལ། རྣམ་
དཀར་གྱི་འདུ་བྱེད་པོ་མཁན་བཤད་སྒྲུབ་བསྟན་འཛིན་མིང་པས་དཔར་བསྐྲུན་གསལ་
བཤད་ཀྱི་ཚུལ་དུ་བཀོད་པ་དགེ་ལེགས་སུ་གྱུར་ཅིག་གུ། །།

༈ དཀར་ཆག་
ཀ༽ རྒྱལ་དབང་འབྲུག་པའི་གསུང་འཕྲིན་
ཁ༽ སྔོན་བརྗོད་
ག༽ དཀར་ཆག་
༼ཀ༽རྣམ་ཐར་དད་པ་རྒྱ་མཚོའི་གྲུ་རྫིངས་
༡༽ མཆོད་པར་བརྗོད་པ་༠༡
༢༽ ས་ཁྱི་རྒྱལ་ཟླའི་ཚེས་བཅུ་གཅིག་༡༥
༣༽ དེ་ནས་ས་ཕག་ལོ་དགེ་སློང་གསང་སྔགས་ཆོས་གླིང་༡༦
༤༽ དེ་ནས་ཆུ་སྟག་གནམ་ལོ་གསར་མཚམས་སུ་༢༢
༥༽ མཛེས་བྱེད་ཅེས་པ་ཆུ་ཡོས་གནམ་ལོ་ཤར་བའི་༢༨
༦༽ དེ་ནས་ཤིང་འབྲུག་ལོར་གསང་གླིང་དུ་༤༨
༧༽ དེ་ནས་ཤིང་སྦྲུལ་ལོ་སྟོན་མཚམས་སུ་ཕྱག་མཛོད་༤༨
༨༽མེ་རྟ་ལོ་ནང་དུ་དེ་སྔ་ནས་རྒྱ་མཚོ་གྲྭ་ཚང་པའི་ཆོས་༥༠
༩༽ མེ་ལུག་གནམ་ལོ་ཤར་བ་ན་མཆོག་གི་སྐུ་ཞབས་སུ་༥༢
༡༠༽ ས་སྤྲེལ་གནམ་ལོ་ཤར་བའི་དུས་སྟོན་༥༣
༡༡༽ དེ་ལོ་ལྕགས་ཁྱི་གནམ་ལོར་ཚེས་པའི་དགུང་ཀེག་༥༧

༡༢༽ དེ་ནས་ལྕགས་ཕག་ལོ་མེ་རག་མདོ་བུ་ཆུ་གསང་བ་༥༩
༡༣༽ ཆུ་བྱི་ལོ་ཤར་བ་ནས། རྒྱ་མཚོ་བའི་གྲྭ་ཤག་ཁྲོད་དུ་༦༤
༡༤༽ དེ་ནས་ཤིང་སྟག་ལོ་དཔལ་འཁོར་ལོ་སྡོམ་པ་༧༠
༡༥༽ དེ་ནས་ཤིང་ཡོས་ལོ་འགོར་གཞུང་སའི་མཇལ་ཁར་༧༡
༡༦༽ དེ་ནས་མེ་འབྲུག་ལོ་ནང་དུ། ལ་དྭགས་ཐུགས་སྲས་༧༢
༡༧༽ དེ་ནས་མེ་སྦྲལ་གནམ་ལོ་ཤར་མཚམས། མ་མགོན་༧༣
༡༨༽ ས་རྟ་གནམ་ལོ་ཤར་བ་ནས། ལ་སྟོད་ཕྱོགས་༧༨
༡༩༽ ས་ལུག་གནམ་ལོ་ཚེས་སྐབས་ཀཿ ཐོག་རིག་འཛིན་༨༦
དེ་ནས་ལྕགས་སྤྲེལ་གནམ་ལོ་ཤར་བའི་ལོ་གསར་༩༡
༢༡༽ ལྕགས་བྱ་གནམ་ལོ་ཚེས་པའི་དུས་སྟོན་བཟང་པོ་སྔར་༡༠༥
༼ཁ༽ རྣམ་ཐར་དད་པའི་རྒྱ་མཚོ་འཕྱུར་བྱེད་
༡༽ མཆོད་པར་བརྗོད་པ་༡༠༩
༢༽ལྕགས་བྱ་ལོ་གསར་གྱི་དགའ་སྟོན་ལ་༡༡༦
༣༽ རྔ་ཆེན་ཏེ་ཆུ་ཁྱི་གནམ་ལོའི་རང་ཞལ་༡༡༨
༤༽ ཁྲག་སྐྱུགས་ཏེ་ཆུ་ཕག་ལོ་གསར་སྐབས་༡༡༩
མིག་དམར་ཏེ་ཤིང་བྱི་ལོ་གསར་དགའ་སྟོན་༡༢༡
ཁྲོ་བོ་ཞེས་པ་ཤིང་གླང་ལོ་གསར་༡༣༤

༧༽ ཟད་པ་སྟེ་མེ་སྟག་གི་གནམ་ལོ་གསར་ཚེས་༡༣༩
རབ་བྱུང་སྟེ་མེ་ཡོས་གནམ་ལོ་གསར་དུ་༡༤༠
༩༽ རྣམ་བྱུང་སྟེ་ས་འབྲུག་ལོ་ཤར་༡༤༥
༡༠༽ དཀར་པོ་སྟེ་ས་སྦྲུལ་ལོ་གསར་༡༥༥
༡༡༽ ལྕགས་རྟ་ཟླ་བ་ལྔ་པའི་ཚེས་གཅིག་ཉིན་༡༦༤
༡༢༽ སྐྱེས་བདག་སྟེ་ལྕགས་ལུག་གནམ་ལོ་༡༧༣
༡༣༽ ཨངྒི་ར་ཞེས་པ་ཆུ་སྤྲེལ་གནམ་ལོ་༡༨༣
༡༤༽ དཔལ་གདོང་སྟེ་ཆུ་བྱ་ལོ་གསར་༡༨༨
༡༥༽ དངོས་པོ་སྟེ་ཤིང་ཁྱི་ལོ་གསར་༡༩༥
༡༦༽ ན་ཚོད་ལྡན་ཏེ་ཤིང་ཕག་ལོ་གསར་༢༡༣
༡༧༽ འཛིན་བྱེད་དེ་མེ་ཕོ་བྱི་བ་ལོ་གསར་༢༢༦
༡༨༽ དབང་ཕྱུག་སྟེ་མེ་གླང་ལོ་གསར་༢༣༥
༡༩༽ འབྲུ་མང་པོ་སྟེ་ས་སྟག་ལོའི་རང་ཞལ་༢༢༦
་༽ མྱོས་ལྡན་ཏེ་ས་ཡོས་ལོ་གསར་དགའ་སྟོན་༢༤༤
རྣམ་གནོན་ཏེ་ལྕགས་འབྲུག་ལོ་གསར་༢༥༥
༢༢༽ ཁྱུ་མཆོག་སྟེ་ལྕགས་སྦྲལ་ལོ་གསར་༢༥༩
༢༣༽ སྣ་ཚོགས་ཏེ་ཆུ་རྟ་ལོ་གསར་ཐོག་༢༦༣

༢༤༽ ཉི་མ་སྟེ་ཆུ་ལུག་ལོ་གསར་༢༦༤
༢༥༽ ཉི་སྒྲོལ་བྱེད་དེ་ཤིང་སྤྲེལ་ལོ་གསར་ཞབས་བརྟན་༢༦༧
༢༦༽ ས་སྐྱོང་སྟེ་ཤིང་བྱ་ལོ་གསར་༢༧༡
༢༧༽ མི་ཟད་ཅེས་པ་མེ་ཁྱི་ལོ་གསར་༢༧༣
༢༨༽ ཐམས་ཅད་འདུལ་ཏེ་མེ་ཕག་ལོ་གསར་༢༨༢
༢༩༽ མཇུག་བྱང་༢༩༦
༣་༽ ལམ་རིམ་སྨོན་ལམ་༣༠༡
༣༡༽ དུས་ཁྲུག་ཞི་ཞིང་བོད་ཡུལ་བདེ་བའི་སྨོན་ལམ་༣༠༣
༣༢ ཀུན་མཁྱེན་པད་དཀར་གསུང་དགེ་བསྔོ་༣༠༥
༣༣༽ དཔར་བྱང་སྨོན་ཚིག་༣༠༧
བཅས་བཞུགས་པ་ལགས་སོ།།

༄༅། །པྲ་སཱ་ད་ས་མུ་དྲ་སྱ་ནཱ་བ་ནཱ་མ་སརྦ་ཛྙཱན་སི་ཏ་པ་རཾ་པ་ར་
ཀརྨ་མཧཱ་རཐ་བི་ཛ་ཧཱ་ར།
༄༅། །ཐམས་ཅད་མཁྱེན་པ་དཀར་བརྒྱུད་ཕྲིན་ལས་ཤིང་རྟ་ཆེན་པོའི་
རྣམ་པར་ཐར་པ་དད་པ་རྒྱ་མཚོའི་གྲུ་རྫིངས་
ཞེས་བྱ་བ་བཞུགས།
༄༅། །སརྦ་ཛ་ཡ་སྱ་སྭ་བྷཱ་ཝ་རཏྣ་གུ་ར་ཝེ་ན་མཿ
༄༅། །རྒྱལ་དང་རྒྱལ་སྲས་བརྩེ་བའི་ཆ་ཤས་ཐིག་ལེ་གཅིག་འཁྲིལ་
ཞལ་དཀྱིལ་ཟླ་བ་སྤྱན་རས་ཨིནྡྲ་ནཱི་ལའི་འབྲས་བུས་མཛེས། །འཁོར་ལོའི་ཕ་
མཐར་གཟིགས་པ་རབ་ཡངས་པདྨའི་ཕྱག་སྟོང་འཁོར་ལོས་སྒྱུར་རྒྱལ་སྟོང་
གིས་དགེ་བཅུའི་ཁྲིམས་ཀྱི་གཉའ་ཤིང་ལྕི། །ཡེ་ཤེས་སྤྱན་ཡངས་ཨུཏྤལ་
སྟོང་ཕྲག་བཟང་པོའི་བསྐལ་པར་རྣམ་འདྲེན་སྟོང་དུ་ཟློས་ནས་ཆོས་ཀྱི་འཁོར་
ལོས་སྲིད་པ་སྒྲོལ། །རྒྱལ་དང་རྒྱལ་བའི་མྱུ་གུ་མཆོག་དང་སྐྱེ་བ་སྤྲོ་དང་བསྡུ་
བའི་ཕྱི་མོ་དྲང་སྲོང་ཆེན་པོ་ཕྱག་ན་པདྨོར་འདུད། །
གཟུང་དང་འཛིན་པའི་ཀུན་རྟོག་མུ་ཁྱུད་སྲིད་པ་འཁོར་ལོའི་སྦུབས་
བརྟོལ་ནས། །ཡང་དག་བྱང་ཆུབ་ཕྱོགས་ཀྱི་ཡལ་ག་ཐོས་བསམ་བསྒོམ་པའི་
བླར་བྲེས་ཤིང༌། །ས་དང་ལམ་གྱི་ཡོན་ཏན་འབྲས་བུ་སྨིན་གྲོལ་གསེར་གྱི་

གར་བུ་གང་། །སྐལ་བཟང་གདེངས་ཅན་བཅུད་དུ་འབེབས་མཛད་ཀུན་མཁྱེན་
འབྲུག་པ་ཆེན་པོར་འདུད། །
ཆོས་ལྟར་བཅོས་པའི་འདུ་འཛིའི་སྤྲིན་གྱི་གོས་བཏང་ནས། །
སེམས་ཀྱི་རྡོ་རྗེ་མཐའ་བྲལ་ལྟ་བའི་འོད་ཟེར་བརྒྱས། །
དབང་རྣོན་འདབ་བརྒྱའི་ཚལ་དུ་ལྷན་སྐྱེས་ཡེ་ཤེས་ཀྱི། །
སྦྲང་རྩིའི་གཏེར་འབྱེད་དཔལ་ལྡན་རྒྱལ་བའི་དབང་པོར་འདུད། །
འཁོར་དང་མྱ་ངན་འདས་པའི་རྒྱལ་སྲིད་ཟུང་། །
སྟོང་ཆེན་ཕྱག་རྒྱ་གཅིག་གིས་རྒྱས་བཏབ་ནས། །
རིགས་དང་དཀྱིལ་འཁོར་ཀུན་གྱི་བདག་པོ་རུ། །
གདན་གསུམ་ལྷ་ཡིས་དབང་བསྐུར་འཇམ་དབྱངས་རྗེ། །
ལུང་རྟོགས་བསྟན་པ་སིནྡྷའི་བདག་པོའི་ཀློང་། །
སྤངས་རྟོགས་ནོར་བུའི་གདེངས་ཀ་གཟེངས་མཐོ་བས། །
ཉམས་རྟོགས་གནས་ལུགས་གསལ་བའི་ཀློག་སྤོང་གྲྭ། །
ཆར་དུ་འབེབས་པའི་ཀླུ་དབང་པདྨ་དཀར། །
ས་ཧོར་རྒྱལ་རིགས་དབང་ཆེན་གསེར་གྱི་གཞིར། །
མཚན་བཟང་མེ་ཏོག་དར་བབ་དཔག་བསམ་ལྗོན། །
བྱང་ཆུབ་ཡན་ལག་ཕན་བདེའི་ལྡིང་ཁང་ནས། །

ངེས་ལེགས་སྙེ་མའི་མཆོད་སྦྱིན་དབང་པོར་འདུད། །
ཤེས་བྱ་ནམ་མཁའི་ལྟོ་བར་བྱང་ཆུབ་པའི།
མཁྱེན་བརྩེའི་ཡེ་ཤེས་མེ་ལོང་ཆེར་གསལ་བས། །
འཁོར་བའི་མཚན་ཉིད་མུན་པའི་གཡུལ་ངོ་ལས། །
མི་ཕམ་ས་ལམ་གསལ་བའི་དབང་པོར་འདུད། །
བཀའ་བབས་བརྒྱུད་པའི་མཛད་སྲོལ་ནམ་ལངས་ནས། །
ཐབས་ཀྱི་ལམ་དང་སྙན་བརྒྱུད་ཟབ་མོའི་ཉི། །
གདུལ་བྱ་གླིང་བཞིའི་དགུང་སྔོན་དབྱིངས་འདྲེན་པར། །
མཁྱེན་བརྩེའི་ཕྲིན་ལས་ཤིང་རྟ་བདུན་དང་ལྡན། །
རྣམ་ཐར་སྒོ་གསུམ་ཨེ་དབྱིབས་འབར་བའི་མེས། །
མཚན་རྟོག་ཆུ་ཡི་སྲིན་པོའི་གྲོང་བཅོམ་པ། །
བཀའ་སྲུང་རྡོ་རྗེའི་མེ་རི་འདོད་དབང་མས། །
བར་ཆད་བདུད་ཀྱི་གཡུལ་ལས་རྒྱལ་བར་མཛོད། །
རིགས་ལྔ་རྣམ་དག་ཞིང་དུ་ངེས་པ་ལྔ་ལྡན་ལོངས་སྤྱོད་རྫོགས་པའི་སྐུ། །སྒྲོན་
མེའི་བསྐལ་པར་རྒྱལ་བ་སྟོང་སོགས་ཞི་ཆགས་ཁྲོ་བོའི་དཀྱིལ་འཁོར་ཀུན། །
མགོན་ཁྱོད་ཁོ་ནའི་སྐུ་དང་ཡེ་ཤེས་གསང་བ་གསུམ་གྱི་རྣམ་རོལ་དུ། །སྙིང་
ནས་ངེས་པའི་དད་པས་རྣམ་པར་ཐར་པའི་ཡོན་ཏན་སྒྲོག་པས་བྲེལ། །

དེ་ལྟ་ནའང་གསང་གསུམ་མཛད་པའི་ཉི།
གདུལ་བྱའི་ཞིང་ཁམས་ཅིག་ཅར་ཉིད་ཁྱབ་པར། །
ཚུར་མཐོང་བློ་གྲོས་བུ་ག་ཕྲ་མོ་རུ། །
འཆར་ཚུལ་བརྗོད་འདི་རང་བློ་ངལ་བ་ཙམ། །
འོན་ཀྱང་ཐུགས་བསྐྱེད་གཉིས་འཐུང་མཆེ་བའི་སྦུབས། །
མཛད་ཚུལ་རབ་དཀར་མུ་ཏིག་གཏེར་གྲོལ་བ། །
མཐོ་དམན་སྒྲོ་སྐུར་ལམ་དུ་མ་བསླད་པར། །
དྲང་གཏམ་སྲད་བུར་འཇུག་པ་གཅིག་ཏུ་དཀྱུ། །
ཞེས་མཆོད་པར་བརྗོད་པ་དང་བཤད་པར་དམ་བཅའ་བ་སྔོན་དུ་བཏང་ནས།
དེ་ཡང་དུས་གསུམ་གྱི་བདེ་བར་གཤེགས་པ་རྣམས་སྲིད་ཞི་ཀུན་ལ་ཁྱབ་
གདལ་ཕྱོགས་ལྷུང་བྲལ་བ་ཆོས་ཀྱི་སྐུ། དེ་ལས་སངས་རྒྱས་ཀྱི་ཐུགས་རྗེ་དང་
སེམས་ཅན་གྱི་མོས་པའི་དབང་ལས། དག་པའི་ཞིང་ཁམས་སུ་ལོངས་སྤྱོད་
རྫོགས་པའི་སྐུ་དང་། མཆོག་གི་སྤྲུལ་སྐུའི་མཛད་པ་སྟོན་ལ། ཞིང་ཁམས་
གཞན་དུ་བྱང་སེམས་ཉན་རང་། ལྷ་དང་། འཁོར་ལོས་སྒྱུར་རྒྱལ་དང་།
མ་དག་པའི་ཞིང་ཁམས་སུ་འགྲོ་བ་ཐ་དད་པའི་གཟུགས་དང༌། རྩི་ཤིང་
ནགས་ཚལ། གྲུ་ཟམ་སོགས་སྤྲུལ་པའི་རང་བཞིན་སྣ་ཚོགས་པས་འགྲོ་བའི་
དོན་མཛད་པ་སྟེ།

རྒྱུད་བླ་མར། ཆོས་ཀྱི་སྐུ་ལས་མ་གཡོས་བཞིན། །
སྤྲུལ་པའི་རང་བཞིན་སྣ་ཚོགས་ཀྱིས། །ཞེས་དང༌།
མདོ་སྡེ་རྒྱན་ལས། དེ་ནི་ཅིག་ཅར་སྒོ་མང་བརྟགས་ནས་ཆོས་ཀྱི་འཁོར་ལོ་
དང་། །ལ་ལར་སྐྱེ་བ་མི་སྣང་ལ་ལར་སྐྱེ་བའི་སྤྱོད་པ་སྣ་ཚོགས་དང་། །ལ་
ལར་བྱང་ཆུབ་ལ་ལར་དེ་ནི་མྱ་ངན་འདས་སྟོན་ཀྱང་། །དེ་ནི་གནས་དེ་ལས་ནི་
རྣམ་པར་གཡོ་བ་མི་མངའ་བ་ལ་ཐམས་ཅད་མཛད། །ཅེས་གསུངས་ཤིང་།
དེ་ཡང་ལྷའི་འཇིག་རྟེན་དང་། ལུས་འཕགས་སོགས་གླིང་དང་གླིང་
ཕྲན་གཞན་དུ། ཚེ་དང་ལོངས་སྤྱོད་ཀྱིས་མ་ཕོངས་པས་སྡུག་བསྔལ་བ་དང་
ངེས་པར་འབྱུང་བའི་གནས་སྐབས་ཡིད་ལ་བྱེད་པ་སྲིད་པ་ཙམ་ལས་མེད་ལ།
འཛམ་གླིང་ལས་ཀྱི་ས་འདིར་སྐྱེ་འཇིག་དར་རྒུད་སོགས་འདུས་བྱས་གཡོ་བའི་
རྣམ་འགྱུར་ཆེས་མང་སྟེ། མདོ་སྡེ་པད་དཀར་ལས།
སྐར་མ་རབ་རིབ་མར་མེ་དང་། །
སྒྱུ་མ་ཟིལ་པ་ཆུ་ལྦུར་དང་། །
རྨི་ལམ་གློག་དང་སྤྲིན་ལྟ་བུ། །
འདུས་བྱས་ཆོས་རྣམས་དེ་ལྟར་ལྟ། །ཞེས་གསུངས་ཤིང་།
ལྷག་པར་བཟའ་བ་དང་བགོ་བ་མཐའ་དག་ལས་ཀྱི་མཐའ་ལ་ལྟོས་
པས་དབུལ་ཞིང་ཕོངས་ལ། སྡུག་བསྔལ་གསུམ་གྱིས་མནར་བས་ཡིད་ཅན་

མཐའ་དག་འཁོར་བའི་སྐྱོན་མཚང་ལ་རྟོག་ཅིང་། དབང་པོ་རྣོ་བས་དམ་པའི་
ཆོས་ཀྱི་སྣོད་དུ་རུང་བ་ལྷག་པར་མང་བས། པདྨ་སྟོང་ལྡན་ནམ་བཟང་པོའི་
བསྐལ་པ་འདིའི་སངས་རྒྱས་སྟོང་ལ་སོགས་པ། རྒྱལ་དང་རྒྱལ་བའི་མྱུ་གུ་ཇི་
སྙེད་པའི་གདུལ་བྱའི་ཞིང་དུ་གྱུར་ཅིང་། དེ་ལས་གནས་སྐབས་དང་མཐར་
ཐུག་གི་ཕན་བདེའི་འབྱུང་ཁུངས་རྒྱལ་བའི་རིང་ལུགས་སམ་བསྟན་པ་རིན་པོ་
འདི་ཉིད་མི་ཉམས་ཤིང་འཕེལ་བ་ནི་དགེ་བའི་བཤེས་གཉེན་ལ་རག་ལུས་ཏེ།
སྡུད་པ་ལས།
སངས་རྒྱས་ཆོས་རྣམས་དགེ་བའི་ཆོས་ལ་བསྟེན་ཏོ་ཞེས། །
ཡོན་ཏན་ཀུན་གྱི་མཆོག་མངའ་རྒྱལ་བ་དེ་སྐད་གསུང་། །
ཞེས་གསུངས་པ་ལྟར། ཉན་ཐོས་ཆེན་པོ་མཆོག་ཟུང་ལ་སོགས་པ་དང་།
འཕགས་པའི་གནས་བརྟན། ཐེག་པ་ཆེན་པོའི་སྲོལ་འབྱེད་པའི་ཤིང་རྟ་ཆེན་པོ་
མཆོག་གཉིས། རྒྱན་དྲུག་དང་། གཏད་རབས་བརྒྱུད་པའི་རྒྱལ་ཚབ་རིམ་པ་
ཅན་སོགས་རྒྱལ་བའི་བཀའ་སྡུད་པ་དང་། འཛིན་པ་དང་སྤེལ་བའི་བཤེས་
གཉེན་ཆེན་པོ་འཕགས་བོད་གཉིས་ཀར་མང་དུ་བྱོན་ལ། དེ་ལས་ཀུན་མཁྱེན་
འབྲུག་པ་འདི་ཉིད་ཀྱིས་ཐོག་མ་ནས་བསྟན་འགྲོའི་དཔལ་དུ་ཞིང་ཁམས་བཟུང་
ཚུལ། འཁྲུངས་རབས་རིམ་པ་ཅན་རྣམས་གོང་མ་ན་རིམ་གྱི་རྣམ་ཐར་འགོ་
བརྗོད་དུ་གསལ་བས་འདིར་བསྐྱར་ནས་མ་བཀོད། འོན་ཀྱང་ངོ་བོ་ཕྱག་ན་

པདྨོའི་ཟློས་གར་ཁོ་ནར་རྒྱལ་བའི་གསུང་རབ་རྣམས་དང་། ཟབ་གཏེར་མང་
པོ་ནས་ལུང་བསྟན་པ་སྟེ། འཁོར་ལོ་བཅུ་པའི་མདོ་ལས།
ཐེག་པ་རླབས་པོ་ཆེས་ནི་སྐྲག་གྱུར་ཏེ། །
འདིར་ནི་སེམས་ཅན་མོས་པ་དམན་རིག་ནས། །
བྱང་ཆུབ་སེམས་དཔའ་འདི་དག་ཉན་ཐོས་གྱུར། །ཞེས་པ་
ལྟར། བཅོམ་ལྡན་འདས་འོད་མའི་ཚལ་དུ་བཞུགས་པའི་ཚེ། ཤཱ་རིའི་བུ་
དང་། མོ་གལ་གྱི་བུ་འཁོར་དང་བཅས་པ་རབ་ཏུ་བྱུང་ནས་དགྲ་བཅོམ་པའི་
དུས། འདུས་པ་དང་པོའི་འཁོར་ཉིས་བརྒྱ་ལྔ་བཅུའི་ནང་ཚན། ཚུར་ཤོག་
གིས་བསྙེན་པར་རྫོགས་པའི་དགེ་སློང་བསོད་ནམས་སྙིང་པོ་ཞེས་བྱ་བ་འཇིག་
རྟེན་དབང་ཕྱུག་གི་སྒྱུ་འཕྲུལ་དྲ་བ་དེ་ཉིད་བྱུང་སྟེ། དེ་ཡང་འཇམ་དཔལ་རྩ་
རྒྱུད་ལས།
ང་ནི་མྱ་ངན་འདས་གྱུར་ནས། །
ལོ་ནི་སྟོང་ཕྲག་གསུམ་འདས་ཚེ། །
བསོད་ནམས་སྙིང་པོ་འདི་ཉིད་ནི། །
ཕྱི་མའི་དུས་སུ་གྱུར་པའི་ཚེ། །
ཁ་བ་ཅན་ལྗོངས་འཇིག་རྟེན་དུ། །
ཧྭ་ཤང་རིགས་ལས་རབ་བྱུང་བའི། །

དགེ་སློང་ཡེ་ཤེས་རྡོ་རྗེ་ཡི། །
མིང་ཅན་དག་ཏུ་གྱུར་ནས་ནི། །
འཇིག་རྟེན་འདི་ལ་ཡིད་ཕྱུང་ནས། །
སྙིང་པོའི་དོན་རྣམས་ལྷུར་བླངས་ཏེ། །
སྐྱེ་བོ་སྨིན་གྲོལ་ཉིད་ལ་འགོད། །
མཐའ་གཉིས་བྲལ་བའི་དོན་ལ་ཞུགས། །
ང་ཡི་བསྟན་པ་རྒྱས་པར་བྱེད། །
ཞེས་འགྲོ་བའི་མགོན་པོ་ཆོས་རྗེ་རྒྱ་རས་པའི་ཡུལ་དང་། རིགས་དང་།
མཚན་དང༌། སྙིང་པོའི་བསྟན་པ་རྒྱས་ཚུལ་བསྟན་ཞིང་། གུ་རུ་ཆོས་དབང་
གི་གཏེར་ལུང་དུ།
ས་རལ་ཞེས་པའི་ལུང་གསུམ་མདོར། །
ནོར་བུ་འཛིན་པའི་སྤྲུལ་པ་ཞིག །
ཕ་བོང་ཤོ་འདྲའི་སྟེང་ནས་ཆོས་འཆད་རྩོམ། །
ཞེས་དང་། གཞན་ཡང་།
ནཱ་རོ་པཎ་ཆེན་སྒྱུ་མའི་གར་བསྒྱུར་བ། །
གཙང་པ་རྒྱ་རས་འབྲུག་དང་ར་ལུང་འབྱོན། །
ཞེས་དང༌། རྔོག་སྟོན་བྱང་ཆུབ་དཔལ་གྱིས། རྒྱལ་དབང་རྗེ་ནཱ་རོ་པ་དངོས་

སུ་གཟིགས། སྒྲ་བསྒྱུར་མར་པའི་བཤད་བཀའ་ཡོངས་རྫོགས་གཏད་ནས།
ཆོས་བདག་པོའི་ལག་ཏུ་འཕྲོད་པ་ཡིན་གསུངས། དཔལ་ནཱ་རོ་དངོས་ཡིན་
པའི་དྲིལ་བསྒྲགས་ཤིང་།
འཇམ་དཔལ་ཆོས་ཀྱི་གྲགས་པ་ནི། པདྨ་གླིང་པའི་གཏེར་བྱང་དུ།
གཉལ་ལུང་པ་རྒྱལ་པོ་གཅིག་གི་མངའ་འོག་ཏུ་འདུ། དེ་ཙ་ན་ཡུལ་དེར་སྤྱན་
རས་གཟིགས་ཀྱི་སྤྲུལ་པའི་རྒྱལ་པོ་གཅིག་འབྱུང་། ཞེས་བཤད།
ཀུན་མཁྱེན་ཆེན་པོ་པདྨ་དཀར་པོ་ནི། པདྨ་གླིང་པའི་གཏེར་ཡིག་ཏུ།
ནཱ་རོའི་སྤྲུལ་པ་དཔའ་བོ་སྟག་ཤམ་ཅན། །ཞེས་དང་། ཕྲེང་སྒོ་བའི་
གཏེར་ལུང་དུ།
ཤར་གྱི་ཕྱོགས་ནས་ངག་དབང་ཀུན་དགའི་མིང་། །
ལུས་ལ་དཔའ་བོའི་སྟག་ཤམ་སྨད་དཀྲིས་དང་། །
མཁའ་འགྲོའི་རྩ་འཁོར་གསང་ལམ་མཆོག་ཏུ་གསལ། །
ལྟོ་བ་བུམ་པའི་ཕྱག་རྒྱས་མཚན་པ་ཞིག །
མ་ངེས་ཐོགས་མེད་རླུང་ལྟར་རྒྱུ་བའི་ཚེ། །
དེ་དང་སུ་འཕྲད་བདེ་ཆེན་མཁའ་སྤྱོད་ཞིང་། །
སྐྱེ་བ་གཅིག་གིས་འབྲས་བུ་ཐོབ་འགྱུར་ཡང་། །
དམ་སྲི་སྤུན་དགུའི་བར་ཆད་རྣམ་བཞི་འབྱུང་། །

དེ་ཉིད་སྐྱོབ་ཕྱིར་བླ་མ་དབང་དྲག་དང་། །
ཡང་དག་ཐིག་ལེ་གཅིག་པའི་གནད་ལ་འབད། །
ཅེས་སོགས་སྤྲལ་གཞིའི་ཁྱད་པར་དང་། མཐོང་ཐོས་དྲན་རེག་བྱང་ཆུབ་ཀྱི་
ལམ་ལ་འགོད་ཚུལ་གསལ་བར་ལུང་གིས་ཟིན་པ་མདོ་ཙམ་བརྗོད་ནས།
དེ་ཡང་རྗེ་གོང་མ་ཀུན་མཁྱེན་མི་ཕམ་དབང་པོ་དགུང་འཕྲེང་དྲུག་ཅུ་
སྐོར་དུ་ཕེབས་དུས། རིག་འཛིན་ཆོས་རྗེ་གླིང་པའི་གསལ་སྣང་ལུང་བསྟན་དུ།
སྐྱབས་མགོན་དམ་པ་བུ་ཆུ་དང་། མེ་རག་མདོ་སོགས་སུ་བདེ་མཆོག་གི་
བསྙེན་པ་ལ་བཞུགས་ན། ཡང་སྲིད་ཕྱི་མའི་ཕྲིན་ལས་ལ་ཕན་ཚུལ་གནང་
བས། ཀོང་ཕྱོགས་སུ་ཆིབས་བསྒྱུར་གནང་། དེ་དུས་ཨོ་རོང་དུ་ཟླ་གཅིག་
ཙམ་བཞུགས་སྟན་ཆགས་པར། ཞལ་ངོ་མཐུན་མོང་དུ་ཚེ་དབང་དང་ཀཱི་ལ་
ཡའི་དབང་། འཇམ་དཔལ་དུས་དགྲའི་ཞལ་གཏོར་ཕྱག་བཟོ་དང་བཅས་སྨད་
ལས་གཏོར་ཟློག་རྐྱེན་སེལ་ཤིན་ཏུ་རྒྱས་པ་གནང་། གཞན་དུ་གལ་ཆེ་ཆུང་ལ་
མ་ངེས་པའི་ཞབས་དབང་དང་གསང་ཆབ་སོགས་ཕྱི་ནང་སུ་ལ་ཡང་གནང་བ་
མི་སྲིད་ཀྱང་། དེ་དུས་ཨོ་རོང་སྡེ་པར་ཞབས་དབང་དང་། དམ་རྫས་འཇའ་
ཚུགས་ངོ་མ་སོགས་བྱིན་རྟེན་ཁྱད་པར་ཅན་མང་པོ་བསྩལ། ཕྱིས་སུ་ཙ་རིར་
སྡེ་པ་དང་མཇལ་སྐབས་ཀྱང་ཤིན་ཏུ་མཉེས་ཚོར་ཆེ་བས་དམ་རྫས་ནང་མ་
འགའ་ཞིག་དང་དངོས་པོའི་རིགས་གཞན་ལས་སྤམ་བསྟོད་པའི་གནང་སྐྱེས་

དང་། སྡེ་པར་བུ་མེད་ཨང་། ཡང་ཡང་གསུང་གནང་བ་སོགས་ཐུགས་ནང་
གཞན་ལས་དག་པར་གནང་ཞིང་། ཕྱིར་ཕེབས་དུས་གཞི་བདག་སྐུ་མཁར་མ་
སྒྲོལ་ཚུན་གཟིམས་ཁང་རབ་གསལ་ནས་སྤྱན་སྐྱེས་ནན་ལྟར་གནང་བ་སོགས་
ཤིན་ཏུ་ཐུགས་ཕྲེང་ཚུལ་བཅས་ཡབ་སྲས་ཀྱི་ངང་ཚུལ་དེ་དུས་ནས་གསལ་བར་
བསྟན། དེ་ནས་བྱམས་ཆེན་དུ་ཕེབས་དུས་སྐུ་ཅུང་ཟད་མ་བདེ་བས། གཟིམ་
ཆུང་སྟེང་ཤོད། ཕྱག་མཛོད་ཕྱི་ནང་ཚང་མར་ཕྱག་ནས་འཐོར། ཕྱག་མཛོད་
དབུ་མཛད་དྲུང་ལ་ཞི་བའི་སྦྱིན་སྲེག་གི་ཕྱག་ལེན་བཀའ་བཀོད་ཞིབ་པར་བསྩལ་
བ་སོགས་ཞལ་མི་བཞུགས་པའི་དགོངས་པ་དངོས་ཤུགས་སུ་གསལ་བར་
བསྟན།དེ་ནས་ཕྱག་མཛོད་གཉིས་དང་དགེ་སློང་དཔལ་འབྱོར་བཅས་པར་
བསླབ་བྱ་ཞལ་ཆེམས་ཀྱི་ཚུལ་དུ་འདི་ལྟར་བསྩལ་ཏེ། རང་ངོས་ནས་ཚེ་འདིར་
སྐྱེ་བའི་མིང་བཏགས་ཙམ་ལས་བསྟན་པའི་ཞབས་འདེགས་རྒྱ་ཆེ་བ་མ་གྲུབ་
པར་ཕྱི་ནང་གི་འགལ་རྐྱེན་ཤས་ཆེ་བའི་དབང་དུ་སོང་། ད་ཡང་ངེད་ལྟ་བུ་སྐྱེ་
སྲིད་བཟུང་བར་དགོས་པ་མ་ཆེ་ཡང་། རྒྱལ་བ་གོང་མ་རྣམས་ཐུགས་བསྐྱེད་
སྨོན་ལམ་གྱི་མཐའ་བཙན་པ་དང་། ངེད་རང་ནས་ཀྱང་ཕྱི་མ་བསྟན་པར་ཕན་
པའི་སྐྱེ་བ་ལེན་པར་འདུན་པ་གཏོད་པས། དེ་བར་འབྲུག་བསྟན་ལར་རྒྱའི་
འཛིན་སྐྱོང་ལ་སྤྲུལ་སྐུ་རྣམ་གསུམ་སྔར་ནས་གཙོ་ཆེ་བ་ཡིན་པས། ཕྱི་རྒྱའི་

གལ་ཁག་ཆེ་རིགས་རྣམས་བཀའ་བགྲོས་གྱིས། གཞན་མ་འཕྲལ་གྱི་བྱེད་
སྒོ་ཚང་མ་ཕྱག་མཛོད་གཉིས་དང་དགེ་སློང་བཅས་པས་ཐག་ཆོད་པ་གྱིས།
གནས་ལ་བསམ་རྒྱུ་ཙ་རི་ཡིན་པས་མཆོད་འབུལ་ཚོགས་གཏོར་སྔར་ལས་མི་
ཞན་པ་དང་། གཞན་མ་རང་གི་དད་པའི་ཞིང་ས་ཀུན་མཁྱེན་པདྨ་དཀར་པོ་
དང་། རྗེ་བཙུན་དགེ་ལེགས་རྣམ་རྒྱལ་ཡིན་པས་གསོལ་བ་ཐོབ། སྐྱེ་བར་
ཕྲིན་ལས་སྒྲུབ་པའི་སྲུང་མ་ཡིན་པས་དཔལ་ལྡན་ལྷ་མོའི་བསྐང་མཆོད་ཕྲིན་
བཅོལ་མ་ཆག་པར་གྱིས། བརྟག་པ་ཞུ་དགོས་བྱུང་ན་མཚུར་ཕུར་རྒྱལ་བ་རྣམ་
གཉིས་དང་། ཆོས་རྗེ་གླིང་པ། བསམ་ཡས་ཆོས་སྐྱོང་ཆེན་པོ་བཅས་ལ་
ཞུས། སྒར་གྱི་ལར་རྒྱར་འཕོ་འགྱུར་དང་བྱེད་མི་བདེ་བའི་རིགས་མི་ཡོང་
ཞེས་པའི་བསླབ་དོན་ཡང་ཡང་གནང་། དེ་ནས་རིང་པོར་མ་ལོན་པར་
གཟུགས་སྐུའི་བཀོད་པ་ཆོས་དབྱིངས་སུ་བསྡུས།
དེ་དུས་རིག་འཛིན་ཆོས་རྗེ་གླིང་པ་ཟབ་ལུང་དུ་བཞུགས་པར་ཐུགས་
དམ་གསལ་འདེབས་འབུལ་བ་དང་མཆོག་གི་རྣམ་སྤྲལ་གར་ཕེབས་ཀྱི་བརྟག་
པ་སྒྲིབ་བྲལ་ཡེ་ཤེས་ཆེན་པོའི་མེ་ལོང་དུ་ཡང་ཡང་གཟིགས་ཤིང་རྟོགས་པ་
དང་། འཕྲལ་དུ་དམིགས་འགྲོའི་སྐུ་རིམ་སྒྲུབ་ལུགས་བཅས་པའི་བཀའ་
གསལ་ཞུ་བར་བང་ཕྱིན་སོང་ཡང་དེ་སྐབས་ཕེབས་གསལ་འདི་ཡིན་རང་མ་
བྱུང༌། སླར་བྱ་ལོར་ཕྱག་མཛོད་གཉིས་ལ་བཀའ་ཐམ་ཞིབ་རྒྱས་བསྩལ་

བར། མཆོག་གི་སྤྲུལ་སྐུ་ཕེབས་ཡུལ་གྱི་གཟིགས་སྣང་ཇི་ལྟར་བྱུང་ཚུལ་ཞིབ་
རྒྱས་དང་།མྱུར་འབྱོན་གསོལ་འདེབས་གསུང་རྩོམ་བཅས་ཆེད་མངགས་
བསྩལ། དེ་རྗེས་རིག་འཛིན་ཆེན་པོ་ཨོ་རོང་དུ་ཕེབས་དུས། དགེ་སློང་དཔལ་
འབྱོར་ལ་ངོས་ཀྱི་བཀའ་ལས།བདག་ཟབ་ཕུར་བསྡད་སྐབས་ཉིན་གཅིག་
ཀུན་མཁྱེན་རྒྱལ་བའི་དབང་པོ་དེ་ཉིད་དབུ་སྐྱེས་སྐྱ་ཡེ་རེ་མངོན་སུམ་ཕེབས་
ནས།བཀའ་ལས། ཁྱེད་ཀྱིས་ངེད་འགྲོ་ས་ཞིག་ལྟོས་དང་གསུངས། ཅུང་
ཟད་ཐུགས་འཚིག་པའི་རྣམ་པ་ལ་ཧ་ཅང་ཐག་མི་རིང་བའི་ས་ཆ། ཁམ་བུ།
ལྕང་མ། ཤོངས་ཞིང་སོགས་ཀྱིས་བསྐོར་བའི་ཁང་པ་མཐོ་ཞིང་རྒྱ་ཆེ་བ། བ་
གམ་དཀར་པོ་ཡོད་པའི་མདུན་དུ་སྣམ་བུ་བརྐྱང་བ་ལྟ་བུའི་ལམ་སྐྱ་ཐལ་ལེ་
འདུག་པར། དཔལ་ལྡན་ལྷ་མོ་དང་ཟབ་གཏེར་གྱི་བཀའ་སྲུང་རྣམས་ཀྱི་
དབུས་སུ་ཀུན་མཁྱེན་དམ་པ་ཞབས་ཕྱི་ཁྲོ་ཕུ་བླ་མ་འཆི་མེད་རྒྱལ་མཚན་གྱིས་
མཛད་ནས་ཕོ་བྲང་བ་གམ་ཅན་དུ་ཕེབས་པའི་སྣང་བ་གསལ་བར་ཤར་བས།
ཡུལ་དང་རྩི་ཤིང་ཁང་པའི་བཀོད་པ་སོགས་མཐུན་སྣང་གྲུབ་པས་ཨོ་རོང་དུ་
ངེས་པར་ཕེབས་ཤིང་། ད་ལྟ་ལྷུམས་སུ་བཞུགས་པའི་དུས་སོ་ཞེས་བཀའ་
བསྩལ། ཞལ་ངོ་རྣམས་ལ་ཚེ་དབང་བཀའ་བསྒོ་གལ་གྱིས་གནང་།
དེ་ཡང་ཞིང་ཁམས་བཟུང་བའི་ཡུལ་དེ་ནི་སྦས་ཡུལ་གྱི་གནས་ཡིག་

ལྟར་ན། ཀོང་པོ་ནས་མདོ་སྨད་དེ་མོ་ཆོས་རྫོང་གི་བར། ཕག་མོ་ཀླུ་འདུལ་གྱི་
རྣམ་པར་གནས་པ་སྦས་ཡུལ་དུ་གྲགས་ཤིང་། སློབ་དཔོན་ཆེན་པོའི་སྒྲུབ་
གནས་རྩེ་ཆེན་བྲག་མར། དབང་ཕུག་སོགས་ནས་བཟུང་རྒྱ་ལ་གཤིན་རྗེའི་
དོང་ཁ་ལ་ཐུག་གི་བར་དུ་སྒྲུབ་གནས་ཕྱག་ཞབས་ཀྱི་ཕྱག་རྒྱ་འཁོད་པ། ཆོས་
ནོར་གྱི་གཏེར་ཁ་གྲངས་ལས་འདས་ཤིང་། གཞན་ཡང་མཐའ་འདུལ་གྱི་ལྷ་
ཁང་། བོད་དུ་ཁམས་དྲུག་ལྡན་གྱི་དལ་འབྱོར་ཐོག་མར་སྤེལ་བའི་གནས།
ལྷ་རི་གཉན་པོ། ཉང་ཁ་ལྷ་ཆུ། ཙ་གོང་དཀར་མོ་འགུལ་ཤེས་སོགས་གནས་
ཆེན་དུ་མས་བྱིན་ཆགས་ཤིང་བཀྲ་ཤིས་པའི་མཚན་ཀ་བཀྲ་བས། ཡུལ་
གཞན་ལས་འདོད་རྒུ་ལྷག་པར་འཛོམས་པ། ཀོང་ཡུལ་རལ་གུའི་ནང་ཚན་
ཨོ་རོང་བཀྲ་ཤིས་རྫོང་གསར་དུ་གྲགས་པའི་ཁབ་ཏུ། ཡབ་སྡེ་པ་ཚེ་རིང་
དབང་རྒྱལ་ཞེས། ༧གཞུང་ས་མཆོག་གི་ཆོས་སྲིད་ལར་རྒྱའི་ལྕགས་རིར་
གྱུར་པ་མདའ་དཔོན་གྱི་ལས་སྣེ་ཡབ་སྲས་ན་རིམས་སུ་མཛད་ཀྱང་ཐུགས་ཀྱི་
གཏད་སོ་རྣམ་དཀར་དགེ་སྒྲུབ་བསགས་སྦྱང་སྙིང་པོར་ལེན་ཞིང་ཆབ་སྲིད་
མཐའ་དག་བྱམས་པས་སྐྱོང་བ། ཁྱད་པར་རིས་མེད་བསྟན་པའི་བཀུར་སྟིར་
དད་པའི་ཐུགས་བསྐྱེད་ཕུལ་དུ་བྱུང་བ་དེ་དང་། ཡུམ་མཛངས་ཤིང་སྙིང་རྗེའི་
བདག་ཉིད་ཆོས་ལ་ལྷག་པར་དཀར་བ་འོད་གསལ་བུ་འཁྲིད་གཉིས་ཀྱི་སྲས་

༼༡༧༡༨༽ ས་ཁྱི་རྒྱལ་ཟླའི་ཚེས་བཅུ་གཅིག །རེས་གཟའ་ཟླ་བ་
རྒྱུ་སྐར་བི་རྫི་དང་རྩེ་བའི་ཐོ་རེངས་གཞུའི་དུས་སྦྱོར་ལ་བདེ་བར་སྐུ་བལྟམས།
ཆུས་སྐོར་གྲོང་ས་རྣམས་ནས་དེ་ཉིན་རྫོང་ལ་འཇའ་ཟུག་པ་མཐོང་བ་སོགས་ཡ་
མཚན་པའི་ལྟས་ཀྱི་ངག་སྒྲོས་མང་བར་འདུག་ཀྱང་། ཡབ་ཡུམ་རྣམས་ཀོང་
ལུགས་ཀྱི་གསུང་ངག་དོག་ཅིང་ལེགས་ཉེས་ཀྱི་རྟོག་དཔྱོད་ལ་ཐུགས་ཞེན་ཆུང་
བས་ཡིག་ཐོག་ཏུ་འཁོད་པ་མ་བྱུང་། དེ་དུས་དགེ་སློང་ནས། གཏེར་གསར་
ཚེ་རིལ་སོགས་དམ་རྫས་བྱིན་ཅན་མང་པོ་ལྗགས་ཐོག་ཏུ་སྨིན་པར་མཛད།
དེ་དུས་རིག་འཛིན་ཆེན་པོ་ཉང་པོར་བཞུགས་པར། ཨོ་རོང་དུ་སྲས་
བལྟམས་ཚུལ་ཞུ་སམ་ཕུལ་བའི་ཕྱིར་ཕེབས་སུ། ཀུན་མཁྱེན་དམ་པའི་རྣམ་
སྤྲུལ་དུ་ཐེ་ཚོམ་མེད་ཀྱང་རེ་ཞིག་གསང་རྒྱ་ཐུབ་ན་སྐུ་ཚེའི་བར་ཆད་དུ་མི་འགྲོ་
ཞིང་། དགེ་སློང་ལགས་ནས་བྱབ་བཀྲུ་དང་སྒྲོལ་དཀར་ལ་བརྟེན་པའི་ཞབས་
བརྟན་ཚེ་སྒྲུབ་ཟབ་པ་དང་། ཙ་རིར་མཆོད་འབུལ་སྐུ་དར་སོགས་དགོས་ཚུལ་
སྒར་དུ་ཕྱག་མཛོད་ལ་རྒྱུ་མཚན་གྱིས་ཕེབས་པ་ལྟར། དགེ་སློང་ཉིད་ཀྱིས་
གཡུ་མཚོའི་མཚོ་རྡེའུ་ལ་དུད་སོལ་མའི་བྲིས་སྐུ་ཅན་དང་། རྒྱལ་བའི་འཕེལ་
གདུང་། ཙ་རིའི་ཚེ་ཆུ། སྟན་དཀར་རྡོ་རྗེའི་རི་མོ་ཅན། གཞན་ཡང་དབང་
དང་ཞི་བའི་མདངས་ཅན་གྱི་གོས་དར་བཅས་ཞབས་བརྟན་གྱི་རྟེན་འབྲེལ་ཟབ་
ཁོག་ནས་ཕུལ་ཞིང་སྐུ་ཚེའི་སྒྲུབ་པ་ལ་རྟག་འགྲུས་མཛད། དེ་དུས་བོད་

འབངས་སྤྱི་དང་ཁྱད་པར་སྔ་འགྱུར་བསྟན་པའི་གཤེད་དུ་ལངས་པའི་ཇུན་གར་
བའི་དཔུང་ཆེན་པོ་གློ་བུར་དུ་བསླེབས་པས། བོད་འབངས་ཡོ་དཀྲུགས། ཨོ་
རོང་ལ་ཡང་རྙིང་མའི་གྲུབ་མཐར་སྙད་པའི་སོག་པོའི་ཨལ་ཆི་འགྲིམ་འགྲུལ་
སུན་གཙེར་མང་གཤིས། མཆོག་གི་སྤྲུལ་པའི་སྐུ་དགེ་སློང་ཉིད་ཀྱི་ཞམ་རིང་
དང་བཅས་འཇམ་དཔལ་ནོར་བུ་གླིང་དུ་འགོལ་བཞུགས་གནང༌། མདའ་
དཔོན་ལྷ་སར་ཕེབས་དུས་མཚུར་ཕུར་ཡབ་སྲས་མཇལ་ཞིང་། བུ་ཆུང་ཞིག་
ཡོད་པར་མིང་གནང་བ་ཞུས་པར། ཚེ་དབང་རྡོ་རྗེ་ཞེས་བསྩལ། ཕྱི་རྒྱར་
གསང་རྒྱ་དམ་པ་བྱས་ཀྱང་མི་དམངས་ཀྱི་ཁ་ལ་ཡེ་ཤེས་ཀྱི་སྤྱན་ཡོད་པའི་
དཔེས། ཐམས་ཅད་མཁྱེན་པའི་རྣམ་སྤྲུལ་ཨོ་རོང་དུ་འཁྲུངས་ཞེས་མཆོག་
དམན་ཀུན་གྱིས་མགྲིན་གཅིག་ཏུ་བསྒྲགས་ཤིང་། རྫོང་ལ་ཡང་ཡང་འཇའ་
ཟུག་པ་སོགས་ལྟས་ཁྱད་ཅན་མང་པོ་ཀུན་གྱིས་མཐོང་བས་རང་སྒོ་རང་ཤུགས་
ཀྱིས་ཞིག །དགེ་སློང་ནས་སྒར་དུ་ཕྱག་མཛོད་ཞལ་ངོར་སྐུ་བལྟམས་པའི་དུས་
ཚོད་དང་། གཏེར་སྟོན་རིན་པོ་ཆེའི་གཟིགས་སྣང་བརྟག་ལུང་རིམ་པར་
གསལ་ཚུལ་ཞིབ་རྒྱས་ཀྱི་ཞུ་ཡིག་ཕུལ་བས། རྗེ་གོང་མ་ཆོས་དབྱིངས་ཞི་བར་
གཞོལ་བའི་མྱ་ངན་གྱི་མུན་པ་རིམ་པར་སངས་ནས། དྭངས་ཤིང་སྤྲོ་བ་ཚད་
མེད་པའི་ནམ་ལངས།
༼༡༧༡༩༽དེ་ནས་ས་ཕག་ལོ་དགེ་སློང་གསང་སྔགས་ཆོས་གླིང་དུ་

བྱོན། ཕྱག་མཛོད་གཉིས་དང་ལྷན་དུ་གཟིམ་སྤྱིལ་སྐ་འདྲ་རིན་པོ་ཆེ། རི་བོ་
ལྷས་བསྟན་གྱི་བྱང་ཆུབ་ཆེན་པོ་སོགས་རྟེན་གསུམ་བྱིན་ཅན་ཡས་མས་ཚང་
མར་མཆོད་སྤྲིན། དཔལ་ལྡན་ལྷ་མོའི་གསང་སྒྲུབ་ཕྲིན་ལས་འདོད་འཇོ་སྟོང་
ཚར། ཙ་རིར་ཚོགས་མཆོད། དར་འཕན་ཚུལ་ཐེབས་སོགས་གཏང་རག་གི་
མཆོད་སྟོན་རྒྱ་ཆེར་བཤམས། ཕྱག་མཛོད་ནས་མི་དམངས་ཀྱི་ཡིད་ཆེས་
བསྐྱེད་པ་ལ་དགོངས་ནས། སླར་ཡང་མཚུར་ཕུ། འབྲི་ཁུང་། བསམ་
ཡས། ལ་མོ་སོགས་ལ་ལུང་བསྟན་ཞུས་པར། སྐུ་རིམ་སྒྲུབ་དགོས་མི་འདྲ་
ཙམ་ལས། གཞན་མ་ཨོ་རོང་དུ་འཁྲུངས་ཚུལ་ཁོ་ན་དགོངས་པ་གཅིག་པ་
བྱུང་། རེ་ཞིག་དགེ་སློང་རང་ནས་སྐུའི་རིམ་གྲོ་བྱབ་བཀྲུ། བསུ་ཟློག །
བརྟན་བཞུགས་སོགས་ལ་བརྩོན་པར་མཛད།
སྐུ་འཁྲུངས་ནས་ལོ་གསུམ་གྱི་བར་དམར་གྱི་གསོལ་ཟས་དྲི་ཙམ་མི་
འགྲོ། གཟིམས་མལ་དུ་ཙོག་པུར་སྐྱའི་ལུས་གནད་སྲོང་བ་ལས། ཕལ་པ་
ལྟར་བག་སྐྱོང་བ་སྐད་ཅིག་ཀྱང་མི་གནང་། དེ་དུས་འཇམ་དབྱངས་གོང་མའི་
དཔུང་དང་། མཚོ་ཁ་རྒྱལ་ཁག་བསྡོམས་པས་སྐྱབས་མགོན་ཆེན་པོ་རྒྱལ་བ་
བསྐལ་བཟང་རྒྱལ་བ་རྒྱ་མཚོའི་སྤྱི་གཟུགས་འཛམ་གླིང་བསྟན་པའི་བདག་
པོར་སྤྱན་དྲངས། ཇུན་གར་བ་དཔོན་ཇའི་སངས་ཕལ་ཆེར་བཅོམ། ལྷག་མ་
གང་དག་བྲོས་སྟབས་སུ་ལོག་པས་རྒྱལ་ཁམས་བདེ་ཞིང་བསྟན་པ་དར་རྒྱས་

ཀྱི་དབུ་ཚུགས།
དེ་དུས་ཕྱག་མཛོད་བགྲེས་པས། ༧གོང་ཞབས་རིན་པོ་ཆེ་གཙོ་བོར་
གྱུར་པའི་སྟོང་ཁུན་དབང་པོའི་སྐུ་ཚབ་རྣམས་དང་། མཚོ་ཁ་དཔོན་ཁག་སོ་
སོར་མཇལ་ཁ་ལེགས་འབུལ་ཞུ་བ་དང་། སྒོས་སུ་མཆོག་གི་རྣམ་སྤྲུལ་རིན་
པོ་ཆེ་སྤྱན་འདྲེན་གྱི་དགོངས་ཁྲོལ་ཞུ་དགོས་སོགས་ཚང་མ་ལེགས་པའི་ལམ་
དུ་འཁྱོལ། ཀརྨ་པ་ཡབ་སྲས་ནས་ཞབས་བརྟན་གསུང་རྩོམ་དང་། དཀར་
བརྒྱུད་ཕྲིན་ལས་ཤིང་རྟའི་མཚན་བྱང་བཀའ་རྟགས་པདྨ་རཱ་གས་མཛེས་པ་
ཡང་དེ་དུས་བསྩལ། ཇོ་བོ་རིན་པོ་ཆེ་དང་རང་བྱོན་ལྔ་ལྡན་གྱི་སྤྱན་སྔར་བརྟག་
བསྒྲིལ་ཕུལ་བར། གླང་ལོར་ཙ་རིར་ཕེབས་པའི་ཁྲི་ཕེབས་རྟེན་འབྲེལ་རྐང་
ནོན་དང་། སྟག་ལོར་གདན་ས་དངོས་གཞིར་སྤྱན་འདྲེན་འགབ་ཚུལ་ཐོན།
དེ་ནས་བཟུང་རྒྱལ་བ་གོང་མ་དང་མཚུངས་པའི་བཀུར་བཟོས་ཞུས་ཤིང་།
གཟིམ་ཆུང་ཟུར་བཞུགས་གནང་། སྐུ་རྩེད་ལ་ཁྲི་ལ་བཞུགས་པ། དབང་
བསྐུར་བ། སྐུ་གསུང་ཐུགས་ཀྱི་སྣང་བརྙན་ཟན་ལ་བསྐྲུན་པ། བཞུགས་
སྟན་ལ་སྐུ་ལུས་སྲོང་ཞིང་། ན་བཟའ་བཞེས་ལུགས་དང་གཙང་སྦྲ་སོགས་
སྐུའི་སྤྱོད་ལམ་མཐའ་དག་ལུགས་བཙུན་དང་བ་འདྲེན་པ་ཁོ་ན་ལས། ཕལ་
པའི་དྲི་ཙམ་མི་མངའ། མཚལ་པར་སྒྲུབ་ཕུག་ཏུ་སློབ་དཔོན་གྱི་སྣང་བཪྙན་
གསར་བཞེངས་གནང་བར་གནས་གཟིགས་ལ་ཕེབས་སྐབས། འཆི་མེད་སྐུ་

གསུམ་རིགས་འདུས་ཀྱི་ཆོ་ག་དང་འབྲེལ་བའི་བརྟན་བཞུགས་ཕུལ། བྲག་སྒོ་
དགོན་པར་སྤྲུལ་སྐུ་ཨོ་རྒྱན་གྱིས་སྤྱན་དྲངས་ཤིང་། བྲིས་ཐང་ལ་ཕྱག་ནས་
ཞུས་པར། གནས་བཅུ་དང་གཏེར་སྟོན་རིན་པོ་ཆེའི་སྣང་བརྙན་སོགས་ཐང་ཀ་
བཞི་ལ་ཕྱག་ནས་འཇར་བ་ཞག་འགའ་བསྡད་པས་དེར་ཡོད་རྣམས་ཡ་མཚན་
གྱིས་མིག་བྲིད། དེ་དུས་གཏེར་སྟོན་རིན་པོ་ཆེའི་ཕྱག་མཛོད་དབུས་ནས་འཁོར་
བས། གཏེར་བྱོན་གྱི་ཚེ་རིལ་བརྒྱ་ཕྲག་དང་ཞབས་བརྟན་ཕུལ། ཨོ་རོང་དུ་
དགོངས་འདུས་མཁའ་འགྲོ་བསུ་ཟློག་སྤྲུལ་སྐུ་ཨོ་རྒྱན་བསྟན་འཛིན་གྱི་ཕྱག་
ལེན་དང་མཐུན་པར་ཚོགས་སྟོན་རྒྱས་པར་བཤམས། དེ་ནས་སྔོན་གྱི་བརྟག་
བསྒྲིལ་དུ་གསལ་བ་ལྟར་ཙ་རིར་ཕེབས་པར་ཞལ་ཕྱོགས། གསིང་མ་བར་དུ་
སྒར་གྱི་ཐབ་བསུ་དང་བཅས། ཅིག་ཅར་དུ་ཕེབས་དུས་ཕྱག་མཛོད་རྣམ་
གཉིས། རིན་ཆེན་ཕྲེང་བ། སྔགས་བཤད། སྟག་རྩེ། དྲེའུ་ལྷས། ཙ་
རིའི་གནས་འཛིན་སོ་སོ་བཅས་པས་པདྨ་རཱ་གའི་ཅོད་པན་བཅིངས་ཤིང་།
མཆོད་རྫས་ཀྱི་བྱེ་བྲག་ངོ་མཚར་བ་དང་དཀྲོལ་འབུད་བརྡུང་བའི་རོལ་སྒྲ་དང་
བཅས་པས་སྔུན་བསུས། ཕྱག་འཚལ་སྒང་དུ་ཕྱག་མཛོད་གཉིས་ལ་ཕྱག་
དབང་གནང་། སྔར་འདྲིས་ཀྱི་མཛའ་བཤེས་ཇི་བཞིན་དགྱེས་པའི་རྣམ་འགྱུར་
དཔེ་མེད་པ་གནང་།
སྐུ་མདུན་དུ་དངོས་སྤྱད་མང་དུ་འདུག་པ་ནས་རྒྱན་དྲུག་དང་ཕྱག་

འཕྲེང་མ་ནོར་བར་ངོས་ཟིན་ཕྱག་ཏུ་བཞེས། སྐྱ་སེར་གྱི་མི་ཚོགས་ཤིན་ཏུ་ཆེ་
བ་རྣམས་དགའ་བ་དང་སྐྱོ་བ་འགྲན་པས། འདྲེན་བྱེད་ཨུཏྤལ་སྔོན་པོ་ལས།
དད་པའི་སྟོབས་ཀྱི་ཟེག་མ་འཛགས། ཕག་མོ་རང་བྱུང་གི་གནྡྷོ་ལར་གོང་
མའི་བཞུགས་ཁྲིར་ཞབས་པད་བཀོད་དེ། སྒར་གཞུང་། ཕྱག་མཛོད་སྒེར།
རིན་ཆེན་ཕྲེང་བ་སོགས་ནས་ཞབས་བརྟན་ལེགས་འབུལ།གསོལ་ཚོགས་རྡོ་
རྗེའི་གླུ་བྲོ་སོགས་ཀྱིས་དགྱེས་པ་བསྐྱེད།
ཁྲི་ཕེབས་དངོས་གཞིའི་ཉིན། མཁའ་སྤྱོད་ས་སྤྱོད་ས་བླར་སྤྱོད་པའི་
རྡོ་རྗེ་བཙུན་མོ་དངོས་བཞུགས་ཀྱི་སྐུ་མདུན་དུ། བ་རི་ལོཙྪས་རྡོ་རྗེ་གདན་ནས་
སྤྱན་དྲངས་པ་བྱང་ཆུབ་ཤིང་གི་གནྡྷོ་ལའི་སྤྱན་སྔར་དབུ་གཙུག་ཕུལ། རུང་
བའི་ཚོན་གྱི་ན་བཟའ་མནབས་ཏེ་ཚངས་པར་སྤྱོད་པའི་ངང་ཚུལ་བཟུང་བས་
བསིལ་སྦྱིན་མཚམས་སྤྲིན་གྱིས་འཁྱུད་པ་ལྟར་མཛེས་པ་མཚན་དཔེས་སྤྲས་པ་
ལྟ་བས་མི་ངོམས་པའི་སྤྱན་སྔར། སྒར་གཞུང་དྲུང་འཁོར་ཕྱི་ནང་། རིན་ཆེན་
ཕྲེང་བ་གསར་རྙིང་། དྲེའུ་ལྷས་སོགས་དགོན་ཁག་རྣམས་དང་། ཁྲི་དཔོན་
བྱ་པ། ཙ་རིའི་ཚུལ་འཛིན་རི་པ་བཅས་དང་། གཞིས་དགོན་ཆོས་གཞིས་
སོགས་བདག་ཏུ་འཛིན་པའི་འཁྲི་བ་བཙན་ཆོད་གྲུབ་དབང་མགོན་རི་སྤྲུལ་པའི་
སྐུ་སོགས་ནས་ལེགས་འབུལ་གྱི་དངོས་པོ་རྒྱ་ཆེར་བསྟར། ཙ་རུའི་བཟའ་བ་
གཙང་ཞིང་སོད་པའི་མཆོད་སྟོན་བཟང་པོས་བསྐོར་མི་ཚུན་ཆད་ཚིམ་པར་

བཀོད།ཨོ་རོང་གི་ཞལ་ངོ་རྣམས་དང་དགེ་སློང་ལགས་བཅས་པར་ན་བཟའ་
དང་གསེར་དངུལ་སྐུ་རྟེན་སོགས་ལེགས་འབུལ་རྔོ་ཐོགས་པར་བཤམས། དེ་
དུས་པད་དཀར་རིག་འཛིན་སྤྲུལ་སྐུའི་སྐྲ་ཕུད་བཞེས། པད་དཀར་མི་ཕམ་དགེ་
ལེགས་བསྟན་འཛིན་ཞེས་གནང་།
བསམ་ཡས་ནས། དམ་ལྡན་འབྲུག་པ་དགེ་བཤེས་ཙ་རིར་འབྱོར་པ་
ལ་སྤྲོད་གསུངས་པའི་བཀའ་ལུང་ལ། གོང་མ་ན་རིམ་ལྟར་དམ་ཚིག་གཡར་
དམ་གཅིག་པར་སྐྱོང་བའི་ཞལ་བཞེས་ཅན་ཡང་འབྱོར། བདེ་ཆེན་ཆོས་འཁོར་
དང་སྡིངས་པོ་ཆེ་ནས། ད་ལམ་ངོས་བཅར་མ་ཐུབ་ཀྱང་གནས་ཆེན་གང་དེར་
ཞབས་པད་ཐོག་མར་བཀོད་པའི་རྟེན་འབྲེལ་ཡིན་གསུང་བའི་ཞུ་ཡིག་སོགས་
འབྱོར། དེ་དུས་སྒར་གྱི་གྲྭ་ཚང་དེར་འདུས་རྣམས་ལ། ཨོ་རོང་གི་སྐུ་རིམ་
ཞག་ཤས་ཚུགས་པར། ཕྱག་མཛོད་དང་མཁན་སློབ་རྣམས་ལ་འབུལ་ཆས།
བྱིངས་ལ་ལག་འགྱེད་སོགས་གཟབ་རྒྱས་གནང་། དེ་ནས་གནས་ནང་དུ་
ཞབས་སྐོར་ལ་དཔོན་གཡོག་ཉུང་བསྡུས་སུ་ཕེབས་ཤིང་། ཕོ་བྲང་གཡུ་མཚོ་
སོགས་མཚོ་ཆེན་རྣམས་ལ་མཚོ་རྫས། ཚོགས་བརྒྱ། མཆོད་འབུལ།
ལྷག་པར་དམར་ནག་ལ་ཕེབས་དུས། རྗེ་རས་པས། རས་གོས་སྦངས་པའི་
ཆར་དང་། རས་གོས་བསྐམ་པའི་ཉི་མ་སོགས་གནས་དེའི་ངོ་མཚར་བའི་
ལྟས་སུ་ཡོང་བར་བཤད་པ་ཡང་ངེས་ཅན་ཐོག་ཏུ་ཁེལ།

འདི་དུས་ངོ་མཚར་བའི་ལྟས་ཁྱད་པར་ཅན་རྣམས་དགེ་སློང་ཉིད་
གསང་བའི་རེག་ཟིག་ཏུ་བཀོད་པ་ཕྱིས་སུ་འཁྱར་བས་འདིར་འཁོད་པ་མ་བྱུང་།
སླར་ཡང་ཞབས་སྐོར་གྲུབ་ནས་རང་བྱུང་རོལ་པ་ཚུན་སྒར་དཔོན་སློབ་བྱིངས།
ཙ་རི་བ་དང་བཅས་པས་ཞབས་སྐྱེལ་ཞུས། མྱུར་དུ་གདན་སར་ཕེབས་པའི་
དུས་སྤར་བསླབ་དོན་ཀྲིག་ཆགས་བསྩལ། རིམ་གྱིས་ཨོ་རོང་དང་ཕལ་ཆེར་
འཇམ་དཔལ་ནོར་བུ་གླིང་དུ་སྟན་ཆགས།
༼༡༧༢༢༽དེ་ནས་ཆུ་སྟག་གནམ་ལོ་གསར་མཚམས་སུ། སྒར་
ཕྱག་མཛོད་དཔོན་གཡོག་མང་རགས་དང་བཅས་པས་ཕྲང་གོང་དུ་ཞབས་ཀྱི་
པདྨོར་བཏུད། སླར་ཨོ་རོང་དུ་རིན་ཆེན་ཕྲེང་བས། ཚེ་དཔག་མེད་ནང་སྒྲབ་
ཀྱི་དཀྱིལ་ཆོག །ས་དང་སྟ་གོན་སྔོན་དུ་བཏང་ནས་ལྷ་སྔགས་ཏིང་ངེ་འཛིན་
གསུམ་གྱི་རྣལ་འབྱོར་གསལ་ཞིང་མཆོད་ཕྲེང་བསྟོད་པའི་བར་དུ། དྲུག་ལྡན་
དབྱངས་ཀྱི་གྲེ་འགྱུར་རྫོགས་པའི་གསུང་ཆོག་ཕྱག་ལེན་གཙང་བས་སྐལ་ལྡན་
དང་བ་ལྷག་པར་འདྲེན་པ་དང་བཅས་ཞབས་བརྟན་ཕུལ་བ། ལྷག་པར་ཡབ་
ཡུམ་གཙོར་གྱུར་གྱི་ཞལ་ངོ་བགྲེས་གཞོན་ཚང་མར། ན་བཟའ། གསེར་
དངུལ། གཡུ་བྱི་རུ། གོས་དར་སྤུས་དག་གི་ཚན་གྲངས་དང་། བླུ་ཡོན་
གཏང་རག་གི་མཎྜལ་དུ། ཐུབ་དབང་གྲོང་ཁྱེར་མ་ངྷི་ཀྵིམ་ལས་གྲུབ་པ་སྐུ་
ཚད་ཆེ་བ། དངུལ་གཞོང་། དངུལ་མདོང་། དངུལ་ལྟིར། དངུལ་རྐྱན་

སོགས་དངུལ་སྤྱད་ཆེ་ལེགས་མང་པོ། གཞན་ཡང་རྡོ་ཚད་དང་། ས་ལེ་
སྦྲམ་གྱི་ཐུམ་མང་པོས་སྣ་དྲངས་པའི་གོས་དར་ཟམ་རས་ཚང་མ་དངོས་དག་
སྤུས་གཙང་འབའ་ཞིག་གི་དགུ་ཚན་སུམ་ཅུ་ལྷག་བཅས་ཁྱོན་བསྡོམས་འབོར་
དུ་སྤུངས་པ་དངུལ་སྲང་སྟོང་ཕྲག་གཉིས་ལོངས་པ་དང་། སྐུ་འཁོར་ནང་ཟན་
དང་བཅས་པ་ཚང་མར་ལག་འགྱེད། ཚོགས་སྟོན་རྒྱས་པ། གཙང་ཞིང་ཡི་
གར་འོང་བའི་བཀོད་པ་ཕུལ་དུ་ཕྱིན་པས། ཕྱག་མཛོད་དཔོན་གཡོག་བླ་ཆེན་
གྱི་གོ་ས་མཐོན་པོའི་སྤྱན་ལྟོས་བསྒྲིགས་སྤམ་གྱི་མཛད་སྒོ་རྣམ་དཔྱོད་ཡངས་པ་
ལ༑ ཀོང་ཡུལ་མ་བཅོས་པའི་སྐྱེ་བོ་རྣམས་ཧ་ལས།
འབྲུག་ཆོས་སྡིངས་ནས་རྒྱལ་དབང་སྤྲུལ་པའི་སྐུ་ཡང་མཇལ་ཁ་
ལེགས་འབུལ་དུ་བཅར། ཨོ་རོང་ནས་ཕེབས་རྫོངས་གསོལ་སྟོན། ནང་རྟེན་
སྐུ་ཚབ་གཏེར་བྱོན། ཡབ་སྲས་མཇལ་བའི་རྟོགས་བརྗོད་སྐུ་ཐང་གྲ་ཚར།
ན་བཟའ། གསེར། དངུལ། ཇ། རྟ་དྲེལ་སོགས་འབུལ་སྤམ་མཐོ་ཞིང་ལོ་
ལྟར་གསོལ་ཇ་སྤུས་ལེགས་འཁོར་དྲུག་ཅུ་རེ་འབུལ་བར་ཞལ་འཆེས་ཤིང་།
ཕྱག་མཛོད་དུ་ན་བཟའ་རྟ་དྲེལ་སོགས་དང་། རིན་ཆེན་ཕྲེང་བའི་ཚོགས་དང་
ཕྱག་ཕྱི་རྣམས་ལ་ལག་འགྱེད་ཁ་བཏགས་དང་ཇ་བག་རེ་སོགས་སྐྱ་སེར་ཚང་
མར་གནང་། ནག་ཟླའི་ཚེས་གསུམ་ལ་རྫོང་ནས་ཆིབས་བསྒྱུར་གྱི་ཆ་དོད།
མཆོག་གི་བདག་ཉིད་སྐུ་ན་ཕྲ་ཡང་ཡབ་ཡུམ་སོགས་ལ་ཐུགས་མི་ཕྲེང་བར་

ཐོ་རེངས་སྔ་བ་ནས་བཞེངས་པའི་ཕེབས་རིངས་ཁོ་ན་གནང་། ཕེབས་གདོང་
ཆར་རྒྱུན་ཕྲ་མོ་དང༌། དེ་རྗེས་ནམ་མཁའ་དྭངས་ཤིང་ཉི་འོད་གསལ་བས་
ཕེབས་ལམ་ཤིན་ཏུ་སྤྲོ། སྡེ་པ་དཔོན་གཡོག་མང་པོས་ཆིབས་སྐྱེལ་མཛད།
དེ་དུས་ཅོག་གྲྭའི་གྲྭ་རིགས་བྱ་བཏང་ཞིག་གིས་ལྕགས་ཕུར་ལེགས་པ་སོགས་
ཕུལ་བ་བར་ཆད་ལས་རྒྱལ་བའི་རྟེན་འབྲེལ་དུ་དགོངས། དེ་ནུབ་སྤྱང་གྲོང་
གཞིས་ཀར་དཀར་སྤྲོ་ཞབས་བརྟན་བསྙེན་བཀུར་བཟང་པོས་མཆོད། ཕེབས་
ལམ་དུ་རྨེ་ཕུ། དུང་དཀར་དགོན། དྭགས་པོ་བང་རིམ་པ། དགའ་ལྡན་རབ་
བརྟན་པ་སོགས་དགོན་ཆེ་ཆུང་ཚང་མར་མང་ཇ་སྣེ་བཞག་སོགས་བསྩལ།
ཚུར་ཡང་ལས་ཚན་སོ་སོས་དཀར་སྤྲོ་ལེགས་འབུལ་སོགས་གུས་འདུད་ཆེ།
སྒྲོམ་མདར་བཞུགས་དུས་སྒམ་པོ་མཆོག་གི་སྤྲུལ་པའི་སྐུའི་བཀའ་བརྟག་ཞིབ་
ཆ་དང་། གདན་སར་ངོས་ཕེབས་ནན་ཆགས་ཀྱི་བསླབ་དོན་འདུག་ཀྱང་།
བྱམས་ཆེན་དུ་ཕེབས་ཚེ་དུས་སྤར་གྲུབ་པས་དེ་ལུགས་ཀྱི་ཞུ་ལན་གནང་།
རྣམ་རྒྱལ་ཀླུ་སྡིངས་སུ་སྡེ་པ་སྤྱང་གྲོང་པ་དང་ཕྱུགས་གཉེར་དཔོན་
ནས་ཚོགས་སྟོན་གཞིས་ལེན་སོགས་སྐྱ་སེར་གྱི་དད་འདུས་མི་ཚོགས་ཆེ་བར་
མཇལ་ཁ་ཕྱག་དབང་སོགས་རེ་བ་བསྐང་། ར་ལའི་ནང་དུ་ཕྱག་མཛོད་དབུ་
མཛད་དྲུང་སོགས་སྒར་གཞིས་བཞུགས་ཚང་མ་ཆིབས་བསུར་འབྱོར།
མཁར་པོར་ཕེབས་སྟོན་དཀར་སྤྲོ། ཡུལ་ལུགས་ཀྱི་གླུ་བྲོ་སོགས་གནས་དུས་

དགའ་ཞིང་སྤྲོ་བའི་རྣམ་འགྱུར་ལྷུར་བླངས། སྔགས་བཤད་ཁྲོ་ཕུ་ར་ལུང་
སོགས་ཀྱི་མཁན་སློབ་རྣམས་ཆིབས་བསུར་འབྱོར། གཉལ་སྨད་དུ་དྲེའུ་ལྷས་
དགོན་མ་ལག་ཚང་མ་མཇལ་ཁར་འབྱོར་ཞིང་ལེགས་འབུལ་གསོལ་སྟོན་རྒྱས་
པས་མཆོད། རློན་ལ་བརྒྱུད་རས་ཆུང་པས་འཆི་མེད་བདུད་རྩི་བརྙེས་པའི་
གནས། བྱེས་འགོལ་གཟིམས་ཕུག་ཏུ་ཚེ་མཆོག་ཞབས་བརྟན་ཚོགས་ཀྱི་
ལོངས་སྤྱོད་སོགས་སྐུ་ཚེའི་རྟེན་འབྲེལ་ཟབ་པའི་སྒོ་ཕྱེ། གདགས་སུ་ཕེབས་
དུས། བྱ་པ་ཞབས་དྲུང་སྐུ་མཆེད་དང་། ཅོག་གྲྭ་སྤྲུལ་སྐུ་རིན་པོ་ཆེས་དབུས་
གདན་ས་སོ་སོའི་མཁན་སློབ་དབུ་ཆེ་རྣམས་ཀྱི་ཆིབས་བསུ། དེ་ནས་གདན་ས་
དངོས་གཞི་ནོར་བུ་ཀརྐེ་ཏ་སྤུངས་པའི་ཐང་བྱམས་པ་ཆོས་ཀྱི་གླིང་དུ།
སྔགས་བཤད་དྲེའུ་ལྷས་སོགས་རིག་གྲོལ་སྨྲ་བའི་འདུས་གྲྭ་ལྔ་བརྒྱ་ལྷག་
པས། གདུགས་འཕན་རྒྱལ་མཚན་སོགས་མཆོད་པའི་བྱེ་བྲག་ཁྱད་པར་ཅན་
ཐོགས་པས་ཕེབས་ལམ་ཐམས་ཅད་ཁྱབ་པར་བྱས། གཙུག་ལག་ཁང་སོ་
སོའི་ཐོག་ནས་རྣམ་པར་རྒྱལ་བའི་བ་དན། རྒྱལ་མཚན་དང་དྲི་ལྡན་ཤིང་སྣའི་
དུད་སྤྲིན་ལ་སོགས་པས་ལྷ་ལམ་དོག་པོར་བྱས་པ་དང་། ཉི་མ་ལྷག་ཤར་དུས་
མཚུངས་པའི་མ་བསྒྲིགས་པའི་རྟེན་འབྲེལ་གྱི་སྒོ་མང་པོ་ཤུགས་བྱུང་དུ་
འགྲིགས། ཐོག་མར་གཟིམ་ཆུང་ཕྱག་མཛོད་ཆེན་མོར་ནང་རྟེན་ཁྱད་འཕགས་
རིན་པོ་ཆེར་གྲགས་པ་དང་། དཔལ་ལྡན་ལྷ་མོའི་སྐྲ་ཐང་སོགས་ཐུགས་དམ་

ནང་རྟེན་མཐའ་དག་བཞུགས་པའི་སྤྱན་སྔར་མཆོད་སྤྲིན་རྒྱ་ཆེར་བཤམས་པའི་
མདུན་དུ། ཕེབས་སྤྲོའི་བཞུགས་གྲལ་སྟོན་མོའི་ཐོག་པད་དཀར་རིན་པོ་ཆེ་
དང༌། ཁྲོ་ཕུའི་གདན་ས་པ་བསམ་གླིང་སྤྲུལ་པའི་སྐུ་ནས་འབེལ་གཏམ་
བཞུགས་གྲལ་བག་ཕེབས་ཤིང་བློ་གསལ་ལེགས་བཤད་སྨྲ་བའི་མིག་རྐྱེན་
བཟང་པོའི་སྒོ་ཕྱེ། དེ་རྗེས་རྡོ་གཅལ་བཞུགས་ཁྲི་ཆེན་མོར་སྐྱ་སེར་བྱིངས་ལ་
མཇལ་ཁ་ཕྱག་དབང་སོགས་མཐོང་ཐོས་དྲན་རེག་འགྲོ་བའི་དོན་དུ་སྨིན་པའི་
སྐབས་ཕྱེ།
ཁྲི་ཕེབས་དངོས་གཞི་ས་ག་ཟླ་བའི་ཚེས་གཅིག་ལ་བྱམས་ཆེན་འདུ་
ཁང་ཆེན་མོར་དབུས་སུ་གྱད་དང་སེང་གེ་ཤང་ཤང་སོགས་ཁྲི་བཀོད་ཕུན་སུམ་
ཚོགས་པར། ༧མཆོག་གི་བདག་ཉིད་ཞབས་ཟུང་འཁོད་པའི་གཡས་གཡོན་
དུ། ཅོག་གྲྭ་སྤྲུལ་པའི་སྐུ། ཁྲི་དཔོན་བྱ་པ་སྐུ་མཆེད། མདའ་དཔོན་ཡབ་
སོགས་ལྷ་སྡེ་མི་སྡེ་སོ་སོར་བཞུགས་སྟན་བཀུར་བཟོས་ཆེ་བའི་ཐོག །སྒར་
གཞུང་དང་ཅོག་གྲྭ་སྤྲུལ་པའི་སྐུ། གནམ་བསྐོས་ཀྱི་ཡོན་བདག་ཆོས་རྒྱལ་བྱ་
པ༑ ཨོ་རོང༌། ཕྱག་མཛོད་སྒེར། དྲུང་འཁོར་ཕྱི་ནང་། འབྲུག་ཆོས་
སྡིངས། རིན་ཆེན་ཕྲེང་བ་གསར་རྙིང་། སྔགས་གྲྭ། ར་ལུང་། ཁྲོ་
ཕུ། དྲེའུ་ལྷས། སྟག་རྩེ། ཙ་རི་ལས་འཛིན་བཅུ་གསུམ་སོགས་གྲུབ་རིགས་
ལ་ལྟོས་པའི་བཤད་སྒྲུབ་ཀྱི་སྡེ་ཆེ་ཆུང་ཡོན་བདག་སྐྱ་སེར་འདུས་པའི་ཁྲོམ་ཆེན་

པོས་ལེགས་འབུལ་གྱི་དངོས་པོ་རི་ལྟར་སྤུངས། བཞུགས་གྲལ་སྟོན་མོའི་
ཚོགས་དང་བཟའ་བཅའ་ཁ་དོག་དྲི་རོ་ལྷའི་ཞལ་འཚུས་ལྟ་བུར་བཤམས།
བསམ་གླིང་སྤྲུལ་སྐུ་མདོ་ཕྱོགས་རིག་གཞུང་མཐའ་དག་ལ་གསན་པ་
ཆེ་བ་དེས། སྔར་ལྟར་གྲལ་འཕྲོས། གནས་དུས་དང་སྦྱར་བའི་ལོ་རྒྱུས་ཚིག་
བཀྲ་ལེགས་ཤིང་དོན་དང་ལྡན་པ་གསུང་སྒོ་ཡངས་པས། དེར་འདུས་དྲག་
ཞན་ཐམས་ཅད་ཡིད་འཕྲོག་པ་བྱུང༌། འདུས་པ་སྤྱི་ནས་ཞབས་བརྟན་གསོལ་
འདེབས་བདེ་ལེགས་སུ་བྱེད་པའི་ཚིགས་སུ་བཅད་པ་ཚངས་པའི་ང་རོས་ཤིས་
པའི་མེ་ཏོག་ཀུན་ཏུ་འཐོར། དུས་དེར་ཕྱོགས་བཅུའི་རྒྱལ་བས་ཀྱང་མཁྱེན་བརྩེ་
ནུས་པའི་མེ་ཏོག་བྱིན་དུ་འབེབས་པས་བཤད་སྒྲུབ་བསྟན་པའི་བདག་པོར་བཀྲ་
ཤིས་མངའ་གསོལ་གྱི་མཚན་མར་ཟིམ་བུའི་ཆར་དང་། འབྲུག་སྒྲ་དལ་བུ་
ཡང་ཡང་བསྒྲགས། པད་དཀར་གྲྭ་ཚང་ནས་སྒེར་དུ་སྤྱན་དྲངས་པའི་གསོལ་
སྟོན་ལེགས་འབུལ་སོགས་དང་། སྡེ་ཡངས་སུ་སྔགས་གྲྭ་དང་བཀྲ་ཤིས་
མཐོང་སྨོན་པས་གར་འཆམ་གྱི་གཟིགས་མོ་ཕུལ། དེ་དུས་ཀརྨ་པ་ཡབ་སྲས་
དང་ཏྲེ་བོ་རིན་པོ་ཆེ་སྒམ་པོ་རྩེ་ཤོད་བཅས་ནས་ལེགས་འབུལ་སྐུ་ཚབ་འབྱོར་པ་
རྣམས་ལ་སོ་སོར་འབྱོར་ལན་དང་། ཁྱད་པར་ཕྱོགས་འདུས་དྲག་ཞན་ཐམས་
ཅད་ལ་བདག་རྐྱེན་སྣེ་ལེན་དགོས་དུས་ལྷུག་པར་གྲོལ་བ། མཆོད་སྦྱིན་བརྒྱ་
པའི་ཕྱག་རྒྱ་ལྟར་ཡངས་པས་ཕྱག་མཛོད་རྣམ་གཉིས་མཁྱེན་སྒོ་རྣམ་དཔྱོད་

ཡངས་པའི་སྙན་པ་ཆེན་པོ་བསྒྲགས། དེ་དུས་གཟིམ་ཆུང་གི་རྟེན་སྒམ་དབང་
སྒམ་སོགས་ལ་གཟིགས་རྟོག་དང་། འདི་ན་འདི་ཡོད་ཀྱི་བཀའ་སྩལ་ཐུགས་
ཀྱི་བག་ཆགས་ཤིན་ཏུ་གསལ་བས། སྐུ་འཁྲིས་པ་ཐམས་ཅད་ཡིད་ཆེས་ཀྱི་
དད་པ་ཟོལ་མེད་འཕེལ། འདི་ནི་སྔོན་དང་ད་ལྟར་ཐམས་ཅད་མི་བརྗེད་པའི་
གཟུངས་སུ་ཐུགས་ལ་བཀྲ་ཞིང་སྤྱན་ལྔ་མངོན་ཤེས་དྲུག་དང་ལྡན་པའོ་སྙམ་
པས། ཞམ་རིང་པ་ཕྱི་ནང་འགལ་འདུའི་ཟོལ་སྒོ་ཅན་རྣམས་བག་ཚ་ཞིང་ཡ་ང་
བར་བྱེད།
༼༡༧༢༣༽མཛེས་བྱེད་ཅེས་པ་ཆུ་ཡོས་གནམ་ལོ་ཤར་བའི་ལོ་ནང་
དུ། ༸༧གོང་ཞབས་འཛམ་གླིང་བསྟན་པའི་མངའ་བདག་ཆེན་པོའི་སྤྱན་སྔར་
དབུ་གཙུག་འབུལ་བ་དང༌། ཞབས་བརྟན་དང་ཐོག་མའི་མཇལ་ཁ་བཅས་
ལ༑ དྲེའུ་ལྷས་དང་སྔགས་བཤད་སོགས་དགོན་སོ་སོ་ནས་དབུ་ཆེ་བཤེས་
གཉེན་མང་པོའི་ཞམ་རིང་དང་བཅས་ཏེ་ཕེབས། ཁྲི་དཔོན་བྱ་པ་འདི་རྒྱལ་སྲིད་
ཀྱི་མངའ་ཐང་དང་དད་པའི་སྟོབས་ལྷན་ཅིག་མཐོ་བའི་ཡོན་མཆོད་རྙིང་པར་མ་
ཟད། དེ་སྐབས་ཀྱི་ཞབས་དྲུང་ཁྲི་པ་དེ་རྒྱལ་སྲིད་ཀྱི་དཔལ་འབྱོར་ལ་སྙིང་པོར་
མི་རྩི་ཞིང་ཧ་ཅང་སྦྱོར་བ་མི་ཞེན་པར་རྟག་པར་དགེ་བ་བཅུ་དང་དུ་ལེན་པ་ལ་
ཐུགས་གཞོལ་ཞིང་། མཆོད་ཡུལ་སྲི་ཞུའི་གནས་ལ་དང་བ་ཆེ་བས།
༧གཞུང་ས་རིན་པོ་ཆེའི་མཇལ་ཁའི་སྐོར་ལ་རྟེན་འབྲེལ་མ་འཛོལ་བའི་གྲ་

འགྲིག་གནང་བཀོད་ཆེ་བ་དགོས་ཚུལ་ནང་བཅར་གྱི་སྙན་བཅགས་ཞིབ་ཆ་
དང་། ཞབས་བརྟན་སྐྱེས་འབུལ། ཆུ་བྲག་ལ་བརྟེན་པའི་སྒྲོ་ལུང་འཕྲང་
བགྲོད་དཀའ་བ་དེར་ཞག་གྲངས་མང་པོར་ལམ་འཆོས་སོགས་བཀུར་སྟི
མཛད། དེ་ནུབ་ཡང་རྩེར་བཞུགས་ཞག་གནང་དགོས་པའི་ཞུ་བ་བྱུང་བ་ལྟར་
ཀླུ་སྡིངས་སུ་བཞུགས། ལྕམ་སྲིང་རྣམས་ཀྱིས་གཞིས་ལེན་རྒྱས་ཤིང་ཡང་རྩེ་
རྫོང་གི་དྲང་སྲོང་ཆེན་པོའི་རྟེན་དང་ལྷ་ཁང་རྣམས་ཞིབ་མཇལ་གནང་།
ཆིབས་ལམ་དུ་དྲེའུ་ལྷས་སུ་གདན་འདྲེན་ཆེད་གཉེར་ཞུ་བ་ལྟར་ཕེབས།
ཆིབས་བསུ་སེར་སྦྲེངས་སོགས་ཤིན་ཏུ་རྒྱས་པས་བསུས་ཏེ་གདན་ས་དེ་ཉིད་དུ་
ཕེབས། སྔོན་ནས་རྒྱལ་བ་ཉིད་ཀྱི་སྒོས་ཀྱི་གདུལ་བྱར་གྱུར་པ་བྱར་གཉལ་
འབྲུག་ལུང་དཀར་མོར་གྲགས་པ་ལྟར། སྐྱ་སེར་གྱི་དད་པ་ཅན་འཁོར་བའི་མྱ་
ངན་བརྗེད་པའི་ཁྲོམ་ཆེན་པོར་ཕྱག་དབང་ཕྱག་ནས་དང་། དེ་དག་གི་ནང་ནས་
སྐྱེ་བོ་བསོད་ནམས་དོན་དུ་གཉེར་བ་རྣམས་རང་ཁྱིམ་གྱི་འབྱོར་པ་དང་བསྟུན་
པའི་མཆོད་དང་འབུལ་བ་གསོན་གཤིན་གཉིས་ཀྱི་དོན་དུ་བྱེད་པ་མང་པོ་ལ་ཚེ་
འདས་རྣམས་གནས་སྤར་བ་དང་། འཚོ་ཞིང་ཡོད་པ་གང་དག་བསོད་ནམས་
དོན་དུ་འགྱུར་ཕྱིར་དམིགས་སུ་བྲལ་བའི་བརྩེ་བས་ཡོངས་སུ་བསྔོ་བར་
གནང་། འདུ་ཁང་དུ་ཞབས་བརྟན་གྱི་འབུལ་བ་དང་བསྙེན་བཀུར་རྒྱས་པའི་
བཞུགས་གྲལ་ཐོག །ཕྱག་མཛོད་བློ་གསལ་དྲུང་ནས་སྒྲ་མདོ་ཆེན་པོ་བཞིའི་སྤྱི་

དོན་ལས་བརྩམས་པའི་གྲལ་འཕྲོས་བྱིན་ཆགས་ཤིང་མཐའ་ཆོད་པ་ཕུལ་བས།
སྤྱིར་ན་ཆོས་ཀྱི་ཕུང་པོ་ཕལ་ཆེ་བའི་བཀའ་དང་དགོངས་འགྲེལ་མཐའ་དག་
ལེགས་སྦྱར་གྱི་སྐད་དུ་གསུངས་པས། བརྡའ་སྤྲོད་པའི་གཞུང་རྣམས་གསན་
པ་གལ་དུ་ཆེ་བའི་སྙན་བསྐུལ་དུ་གྱུར། དེ་ནས་ཤོ་པོ་བརྒྱུད་ཆུ་མདོར་ཕེབས་
དུས་དད་འདུས་སྐྱ་སེར་འདུ་ལོང་ཆེ་བ་དང༌། ལྷག་པར་གྲུབ་དབང་མགོན་
ནག་རི་པ་ཞེས་སྔོན་ནས་སྡེ་དགོན་ཆོས་གཞིས་སྐྱོང་བཞིན་ལ། དུས་ཀྱི་དབང་
ལས་ཆེ་བཙན་རྣམས་ནས་ཆོས་བྱེད་ཀྱི་སྐྱེས་བུ་མནར་ཞིང་སུན་འབྱིན་པ་མང་
བ་དང་། གྲྭ་རིགས་རྣམས་ཀྱང་ཞེན་ལོག་ངེས་འབྱུང་གིས་ཆོས་སྒོར་འཇུག
པ་ཉུང་ལ། ཚེ་འདིའི་སྣང་ཤས་ཅན་མང་པོར་བསུན་པས་དགོན་ཆོས་གཞིས་
ཀྱི་ཁ་འཛིན་སོགས་བདག་ཏུ་བཟུང་བ་ཀུན་ལ་འཁྲི་བ་བཅད་ནས་བསེ་རུ་ལྟར་
དབེན་པ་བསྟེན་པའི་བྱ་བཏང་པ་རང་རིག་སྤྲུལ་སྐུར་གྲགས་པས་བཀུར་སྟི་
ཆེན་པོས་མཆོད། ཕར་ཡང་གནང་སྐྱེས་སོགས་མཉེས་པ་ཆེན་པོས་རྗེས་སུ་
བཟུང་།
དེ་ནས་ཡར་ཀླུང་གཞུང་བརྒྱུད་སྣེ་གདོང་དུ་བཞུགས་དུས། ཕག་གྲུ་
དཀར་བརྒྱུད་ཀྱི་རིང་ལུགས་བན་ཚང་པའི་དགེ་འདུན་སྤྱིས་དཀར་སྤྲོ་འབུལ་བ་
སོགས་བསྙེན་བཀུར། རབ་བརྟན་ཤར་ནས་ཀྱང་དེ་མཚུངས་དང་སྡེ་པའི་
སྲས་དགུང་ལོ་གསུམ་པ་ཞིག་འདུག་པ། བུ་འདི་གྲིབ་ལ་འཛེམ་པ་དང་གཞན་

དུ་མ་འཁྱར་བ་མཛོད། ཅེས་བསླབ་དོན་དགོངས་པ་ཅན་ཞིག་གནང་སོང་བ།
རྒྱལ་བའི་དགོངས་པ་བརྡ་དང་ཐབས་ཀྱིས་སྟོན་པ་དང་། ཚིག་དང་ཡི་གེས་
སྟོན་པའི་རྣམ་གྲངས་སུ་གསུངས་པ་ལྟར། ཕྱིས་སུ་བརྟགས་པས་གྲུབ་པའི་
དབང་ཕྱུག་དྲེའུ་ལྷས་པའི་སྤྲུལ་པའི་སྐུ་འཁྲུལ་མེད་དུ་ངོས་ཟིན།
དེ་ནས་ཕེབས་ལམ་དུ་རྣམ་སྲས་གླིང་པ་སོགས་མི་སྡེ་མང་པོའི་གདན་
འདྲེན་བསྙེན་བཀུར་སོགས་འདུག་པའི་བཞེད་པ་བསྐངས་ཏེ་ཆུ་བོ་རིའི་གྲུ་
བཏོན་བྱང་ཁ་བརྒྱུད་དེ་གྲུབ་རིགས་ཀྱི་ཆུ་འགོ་གདན་ས་འབྲུག་ཏུ་ཕེབས་པའི་
ལམ་དུ། འགག་གྲོང་གཞིས་ཀར་སྤྱན་འདྲེན་ཕེབས་བསུ་སོགས་འདུག་པ་
ལྟར་ཕེབས། ཞལ་ངོ་རྣམས་ཁྱིམ་ན་གནས་ཀྱང་ཁྱིམ་གྱི་ལས་མཐའ་དག་ལ་
མི་ཞེན་པར། ཕྱག་མཆོད་སྲུང་མ་བསྙེན་པ་སོགས་རྣམ་པར་དཀར་བའི་བག་
ལ་གནས་ཤིང་ཐུགས་དད་ཆེ་བས། འཕགས་པ་རྣམས་ནི་གདུལ་བྱའི་བསམ་
པ་ལ་གཅིག་ཏུ་དགོངས་ཤིང་དངོས་པོ་ལ་མ་ཡིན་པས། དེ་ནས་བསྙེན་བཀུར་
ཞབས་བརྟན་ལེགས་འབུལ་བསྟར་བ་རྣམས་གཞན་ལས་མཉེས་ཚོར་ཆེ་བ་
གནང་། དེར་ཞབས་དྲུང་ཚོའི་གསུང་གིས་མཚམས་སྦྱར་བའི་ཁྲོམ་ལ་ཚེ་
དབང་ཞིག་ཀྱང་བསྩལ།
དེ་ནས་འབྲུག་ཏུ་ཕེབས་ཤིང་ཞག་ཤས་བཞུགས་སྐབས། ར་ལུང་ཁྲོ་
ཕུ་བྲག་དམར་སེང་གདོང་སོགས་ཀྱི་བླ་གཉེར་གྲྭ་རིགས་མང་པོ་དང་། མདོ་

ཁམས་པའི་བླ་ཁག་རེ་གཉིས་སོགས་ཐག་རིང་ལམ་གྱི་ངལ་བ་དང་དུ་བླངས་
ཏེ་དད་པས་ལྷགས་པ་རྣམས་ལ་མགྲོན་གྱི་སྣེ་ལེན་ངལ་གསོ་ཐོབ་པ་དང་།
དགེ་རྩ་བྱང་ཆུབ་སྙིང་པོར་ཡོངས་བསྔོ་སྨོན་ལམ་སོགས་འདོད་སྦྱར། བླ་མ་
བསོད་ནམས་རྒྱ་མཚོའི་སྐུ་སྐྱེ་ལ་ཉིས་ཚོམ་བྱུང་འདུག་པའི་གསུང་བརྟག་ཞུ་བ་
ལ་ཞུ་ཡིག་གཟིགས་འཕྲལ། ལྷ་ཐོག་དཔོན་པདྨ་དབང་གི་སྲས་དེ་སྐྱེ་བ་
འཁྲུལ་མེད་ཡིན་ཅེས་སྤྱན་ལྔ་མངོན་ཤེས་དྲུག་གི་ཡོན་ཏན་ཐུགས་རྒྱུད་ལ་
མངའ་བའི་བཀའ་སྩལ་བཅོས་མིན་དུ་གནང་ཡང་། ཧ་ཅང་སྐུ་ན་ཕྲ་བས་ཐལ་
ཆ་བྱུང་དོགས་ཕྱག་མཛོད་ནས་མཚུར་ཕུར་རྒྱལ་བ་རྣམ་གཉིས་དང་། ཆོས་
སྐྱོང་ཁག་ལ་ཡང་བསྐྱར་བརྟག་པ་ཞུས་པར། ༧མཆོག་གི་སྤྲུལ་པའི་སྐུ་རང་
ནས་ངོས་འཛིན་གྲུབ་པ་ལྟར་ཡིན་ལ། འོན་ཀྱང་གེགས་སེལ་རིམ་གྲོ་འདི་
ལྟར་སྒྲུབས་ཞེས་བྱུང་བས། ཁམས་པའི་མི་སྣ་རྣམས་ཀྱང་མཐུན་གྲུབ་རྡོ་རྗེའི་
བཀའ་ལུང་ལ་ཡིད་ཆེས་རེ་བ་གང་བཞིན་ལོག །
དེ་ནས་བསིལ་ལྡན་བཛྲ་ས་ན་ལྷ་སར་ཕེབས་དུས་རྩེ་ཤོད་ནས་བསྩལ་
བའི་ཆིབས་བསུ་ཉི་ཤུ་སྐོར། སྡེ་པ་མདའ་དཔོན་སོགས་ཕེབས་པའི་ཆིབས་
ཞོན་མང་རགས་བཅས་འཕྲུལ་སྣང་གནྡྷོ་ལའི་ལྷོ་ངོས་བཀྲ་ཤིས་བདེ་ལེགས་སུ་
བཞུགས་འཚེར་གནང་། འཇམ་དབྱངས་གོང་མས་ལུང་དང་ལས་ཀ་གནང་
བའི་མདུན་ན་འདོན་ལུམ་པ་ནས་དང་། ང་ཕོད་ནས་གཉིས་རྒྱལ་ཁབ་ཆེན་

པོའི་གནང་སྒོ་ཕྲ་རགས་ཐམས་ཅད་ལ་ཚངས་པའི་བློ་གྲོས་ལྟར་དཀྱེལ་ཆེ་བ་
དང་། ཆབ་འབངས་སྤྱི་ལ་ཕན་པ་སྒྲུབ་པའི་ངང་ཚུལ་བཟང་ཞིང་ལུང་ཟིན་གྱི་
བླ་མ་རིས་སུ་མ་ཆད་པ་ལ་གུས་པ་ཆེ་བས་ཡང་ཡང་མཇལ་བར་ཕེབས་པར།
༧མཆོག་གི་སྐུ་ཞབས་སྐུ་ན་ཤིན་ཏུ་ཕྲ་ཡང་ཕྲལ་ཉམས་འཆར་ཞིང་གསུང་སྒོ་
ཡངས་པ། འཇིག་རྟེན་མཐུན་འཇུག་གི་མི་ཆོས་ཙམ་ཡང་གཞན་ལས་ངོ་
མཚར་བས་ཆོས་བློན་དེ་དག་ཉིན་བཞིན་དད་པ་གོང་འཕེལ་དུ་གྱུར་པས།
༧གོང་ཞབས་རིན་པོ་ཆེའི་མཇལ་ཁའི་བབས་བཀོད། ཆོས་གཞིས་སྐོར་གྱི་
རྒྱབ་སྣོན་ཞུ་དགོས་སོགས་ཚང་མ་སྡེ་པ་མདའ་དཔོན་དང་བཀའ་བློན་ལྷན་
རྒྱས་ནས་ཐུགས་འགན་ཆེ་བཞེས་གནང་བས་དགོངས་བཞེད་ཚང་མ་ལམ་དུ་
རྒྱུག་ཅིང་གྲ་འགྲིག་ཆེ་བ་བྱུང༌།
དེ་ནས་༧གོང་ས་རིན་པོ་ཆེའི་མཇལ་ཁའི་སྐབས་ཞབས་བརྟན་འབུལ་
བར། བཀྲ་ཤིས་རི་མོའི་མཚན་མ་ཅན་གྱི་མཛོད་ཐགས། ཡིད་བཞིན་འཁོར་
ལོའི་དངུལ་སྐུ་མཁྱིད་གང་བ། སངས་རྒྱས་འོད་སྲུང་གི་འཕེལ་གདུང་
ཡུངས་འབྲུ་ལྟ་བུ་གཅིག་ཏུ་འཁྲིལ་བའི་གོང་བུ་བཞུགས་ཁང་དངུལ་གདུང་ཁྲུ་
ལོངས་བཅས་པ། གཞན་ཡང་དངུལ་སྤྱད་ཆེ་ཆུང་སྣ་ཚོགས་དང་། དངུལ་
ལྔ་བཅུ་མ་བཅུ་བདུན། ཆིབས་ན་གཞོན་དངུལ་གྱི་སྒ་འཁོར་ཆ་འགྲིག་དིང་
ཕོན་སྐུ་རགས་མ་སོགས། དངོས་པོ་སྤུས་གཙང་བ་ཞེ་འགྲོ་དགུ་ཚན་བདུན་ཅུ་

ལྷག་བཅས་དང་བཅས་པ་རྒྱལ་བའི་སྤྱན་སྔར་བཏུད། སྲིད་ཞིའི་སྐྱབས་
མགོན་ཆེན་པོ་དེ། དེ་དུས་དགུང་ལོ་བཅུ་བཞི་པར་འདུག་ཀྱང་སྐུ་ཚད་ལ་
གཞན་གྱི་དོ་ཟླ་བྲལ་བ། བསིལ་ཟེར་བྱེད་པ་ལ་དབང་པོའི་སྐྱེ་མཆེད་དོད་པ་
ལྟར། མཛེས་པ་མཚན་དཔེས་སྤྲས་པ་མི་འཇིགས་གསེར་ཁྲིར་བཞུགས་པའི་
སྤྱན་སྔར་གཙུག་ཕུད་ཕུལ་ཞིང་། བློ་བཟང་མི་ཕམ་ཕུན་ཚོགས་འགྱུར་མེད་
གྲུབ་རིགས་བསྟན་པའི་ཉི་མ་ཞེས་བསྩལ། བཀའ་འདྲི་ཕྲ་རགས་མང་པོ་ལོ་
ཙ་བརྒྱུད་ནས་གནང་། རིགས་གསུམ་མགོན་པོའི་གཟུངས་བསྟོད་དང་སྒྲོལ་
སྔོན་སོགས་ཐོག་མའི་བཀའ་འབྲེལ་དུ་བསྩལ། སྣ་ལེན་བཞུགས་གྲལ་སྟོན་
མོ་སྔ་ཕྱི་དང་གནང་ཆ་བླ་ཆས་སྐོར་ཆ་ཚང་སོགས་གྱ་ནོམ་པ། འབྱེད་ཁྲའི་
རྒྱབ་སྣོན་གཏན་ཚིགས་ཤེལ་ཐམ་ཆེན་མོ་གཙང་ཕེབས་སོགས་ཚད་མེད་
བཀའ་དྲིན་ཆེན་པོས་བཟུང༌། ཞབས་བརྟན་གྱི་ཉིན་མ་བསྒྲིགས་པའི་རྟེན་
འབྲེལ་གྱི་སྒོ་མང་པོ་ཤུགས་འབྱུང་དུ་འགྲིགས་པ་ནི། དེ་ལོ་སྔ་ཐན་ཆེས་པས་
ཆར་པ་ཡེ་ནས་མི་འབབ་པ་ལ། དེ་ཉིན་ཁ་ཆར་མེ་ཏོག་གི་དབྱིབས་འདྲ་བ་
ཡུན་རིང་དང༌། དབྱར་གྱི་རྔ་དཀར་ཕྱོགས་ལྷ་ཡིས་བསྐུལ་བའི་རོལ་མོ་ལྟར་
ཡང་ཡང་བསྒྲགས།
འབྲས་སྤུངས་ཀུན་དགའ་ར་བའི་ཚལ་ནས་རྒྱའི་མེ་ཏོག་པདྨ་དཀར་པོ་
ཁྱད་མཚར་ཅན་གྱི་ཕུད་ཅིག་༧གོང་ཞབས་རིན་པོ་ཆེར་འབུལ་དུ་འོངས་པ་ཡང་

སྐབས་དེར་བྱུང་བ་ལ་དྲུང་འཁོར་ཀུན་ཡ་མཚན་རྟེན་འབྲེལ་གྱི་ཆེ་བརྗོད་དུ་
མཛད་པར་འདུག །ལྷ་ས་སྡེ་བཞིར་དེ་ཉིན་མེ་ཏོག་སྣ་ཚོགས་ཐོག་མར་ཁ་བྱེ་
བ་ཡང་བྱུང་འདུག །དེ་དུས་སྟོང་ཁུན་རྒྱལ་པོའི་མཚན་ལུང་གིས། ཁ་བ་
ཅན་པ་རྣམས་ཟང་ཟིང་མི་འཇིགས་བྱམས་པ་གསུམ་གྱིས་བསྐྱངས་པས་
མཐའ་ནས་དགྲ་མི་ལྡང་བ་དང་། དབུས་ནས་སྡེ་མི་འཁྲུགས་པའི་དུས་ཡིན་
པས། ཇུ་ཇིད་དཔོན་ཁག་མང་པོ་འདུག་པ་རྣམས་དང་། རྒྱལ་བའི་ཡབ་ཆོས་
སྲིད་ཀྱི་བདག་པོ་དེ་དང་། གཞན་ཡང་སྒར་དཔོན་ཁང་ཆེན་པ་ཞེས་ཇུན་གར་
བའི་དམག་མི་ལས་སུ་གཡུལ་གྱི་སྒྱ་རྩལ་ལ་སྦྱངས་པས་མཁའ་ལྡིང་བཞིན་སྦྱི་
བོར་འབབ་པ། སྲིན་པོ་བཞིན་མཚན་མོ་རྒྱུ་བ། མིག་འཕྲུལ་བཞིན་ས་ཁུང་
ནས་ཐོན་པ། གླང་པོ་བཞིན་ཐོག་བརྫི་བྱེད་པ་སོགས་གཡུལ་གྱི་དགྲ་ཐབས་ལ་
མཁས་ཤིང་སྦྱངས་པའི་དམག་མི་བདུན་ཅུ་སྐོར་སྐད་ཅིག་ལ་ཉམས་པར་བྱས་
པའི་དཔའ་བོ་གདོང་ལྔའི་བརྟུལ་ཞུགས་ཅན་དེ་སོགས་ཆེ་བཙན་མང་པོས་སྒྲིབ་
པ་སྦྱང་ཞིང་བསོད་ནམས་སྤེལ་བ་ནི་ཞིང་ཁྱད་པར་ཅན་དང་འབྲེལ་དགོས་པར་
གོ་ནས། ཟོལ་མེད་དད་པས་དངོས་འབུལ་སོགས་གུས་པ་ལྷུར་བླངས།
དུས་བཟང་རྣམས་སུ་ཇོ་ཤཱཀ་རིན་པོ་ཆེས་དབུས་ལྷ་ཁང་སོ་སོར་མར་མེ་བརྒྱ་
མཆོད་སྙན་ཤལ་གསེར་གསོལ་དང་བཅས་འགྲོལ་ཕན་བདེའི་སྨོན་ལམ་ཐེག་
ཆེན་བདུན་ལྡན་གྱི་སྟོབས་སུ་གྲུབ་པ་ཡང་ནས་ཡང་དུ་གནང་།

སྤྱིར་ན་ལྷ་ལྡན་འཕྲུལ་སྣང་གི་གནས་དེར་ཡེ་ཤེས་སེམས་དཔའ་
དངོས་ཀྱི་རྟེན་དང་། དངོས་གྲུབ་རྣམ་གཉིས་འབྱུང་བའི་གཏེར་ཁ་དང་། ས་
བཅུའི་བྱང་སེམས་རེ་དང་། དགྲ་བཅོམ་པའི་སྐྱེས་བུ་རེ་དང་། རང་བཞིན་
ལྷན་སྐྱེས་ཀྱི་དཔའ་བོ་དང་རྣལ་འབྱོར་མ་རེ་རྒྱུན་ཆད་མེད་པ་འོང་བར་བཤད།
ཁྱད་པར་༧གོང་ས་མཆོག་གི་ཐུགས་རྗེར་མཐའ་ནོར་ལོངས་སྤྱོད་ཐམས་ཅད་
པདྨའི་སྦུབས་སུ་ཉི་འོད་ལྟར་རང་ཤུགས་ཀྱིས་འདུ་བ་དང་། ཡུལ་དེའི་སྐྱེ་བོ་
ཕོ་མོ་ཐམས་ཅད་བློ་གྲོས་གསལ་ཞིང་ཡིད་གཞུངས་པས་རྒྱུ་འབྲས་ལ་ཡིད་
གཏོད་ཅིང་བླང་དོར་ལ་མཁས་པ་ཤས་ཆེ། བསྙེན་བཀུར་བའི་ཞིང་ས་དག་པ་
དང་མ་དག་པ་ཤེས་པའི་མིག་གྲུང་བས་སྐད་རིགས་དང་། རྒྱན་གོས་ཐ་དད་
པའི་སྐྱེ་བོ་བསོད་ནམས་དོན་དུ་གཉེར་བ་ཉིན་ལྟར་བརྒྱ་ལྷག་ཙམ་མཇལ་ཕྱག
བསྔོ་རྟེན་སྦྱང་བཞུ་གསུང་བརྟག་ཞུ་བ་སོགས་ཀྱི་ཆེད་དུ་འོང་བ་ལ་སྐྱེས་ཆེན་
འཕགས་པ་རྣམས་འདོད་པའི་ཁམས་སུ་བསམ་བཞིན་སྲིད་པ་བཟུང་བའི་
དགོས་པ། སྐུ་མཐོང་བ་དང་གསུང་ཐོས་པས་ཀྱང་འགྲོ་བའི་དོན་གྲུབ་པ་ནི།
ཇི་སྐད་དུ། སྐད་ཅིག་ཙམ་ཡང་དད་པ་བསྐྱེད་པ་ནི། །
བསོད་ནམས་དམ་པའི་མཆོག་ཏུ་དེ་འགྱུར་རོ། །ཞེས་གསུངས་པའི་
ཕྲིན་ལས་རྩོལ་མེད་དུ་གྲུབ། དེ་ནས་སླར་ཡང་༧གཞུང་སའི་ཆིབས་སྐྱེལ་དང་
བཅས་འབྲུག་ཏུ་ཕེབས། དེ་ནས་མཚུར་ཕུར་ཕེབས་དུས་རྒྱལ་བའི་མགྲོན་

ཕྱག་རྣམས་ནས་ཆིབས་བསུ་དང་གྲྭ་ཚང་གཉིས་ནས་སེར་སྦྲེངས་རྒྱས་པ་དང་
བཅས་ཏེ་བཅོམ་ལྡན་འདས་ཀྱིས་སྙིང་པོའི་བསྟན་པ་དར་བར་ལུང་བསྟན་པ་ཕ་
བོང་སེན་དྷིར་མའི་མཚན་མས་གསལ་བའི་གདན་ས་དེར་ཕེབས། ཕེབས་
འཕྲལ་མཇལ་འཛོམས་ཀྱི་སྐབས་ཕྱེ་བར། རྒྱལ་བ་རྣམ་གཉིས་དང་སི་ཏུ་
སྤྲུལ་པའི་སྐུ་བཅས་ལྷག་པ་ཚུལ་ཁྲིམས་ཀྱི་ཕུང་པོ་ཡོངས་སུ་རྫོགས་པའི་ངུར་
ཁའི་བླ་གོས་ཟླུམ་ཁྱེར་གྱི་སྟབས་སུ་གཟིམས་སྒོར་ཕེབས་བསུ་གནང་། དེ་
དུས་དགུང་ལོའི་དབང་ལས་དབང་ལུང་སོགས་ཞྭ་དམར་མཆོག་ནས་གནང་
འདུག་པ་ལྟར། ཚེ་རྟའི་བཀའ་དབང་བརྒྱ་རྩ་དང་དཀར་བརྒྱུད་གོང་མའི་ཟབ་
ཁྲིད་ཁྱེར་བདེ་ཤོག་སྒྲིལ་ཉེར་གཅིག་མའི་ལུང་རྣམས་གསན་ཞིང་། ཞྭ་ནག་
གསེར་མདོངས་ཅན་དང་ཁ་ཆེ་པཎ་ཆེན་གྱི་དབུ་ཞྭ། ཐུབ་དབང་བདུད་འདུལ་
མ་སོགས་གོང་མ་ན་རིམ་གྱི་ཐུགས་དམ་ནང་རྟེན་མང་པོའི་མཇལ་ཁ་དང་
དཀར་ཆག་རྟེན་བཤད་རྒྱས་པ་ཞྭ་ནག་མཆོག་ནས་བསྩལ་བ་སོགས་མཇལ་
འཛོམ་ལེགས་ཚོགས་ལྷུན་གྱིས་གྲུབ།
དེ་ནས་ཕེབས་ལམ་དུ་བསམ་ཡས་འདི་ཆོས་རྒྱལ་ལོ་པཎ་རྣམས་ཀྱི་
གདན་ས་ལ་ཆེ་ཞིང་སྔ་བ། ཐུབ་པའི་བསྟན་པ་སྲོལ་བཏོད་དར་རྒྱས་གཉིས་ཀ་
མཛད་པའི་གནས་གཞིར་སོང་བ་དང་ཆོས་སྲུང་རྒྱལ་བློན་གོང་མའི་དུས་ནས་
ཕྲིན་ལས་དཀར་པོའི་བ་དན་རྐྱོང་ལ་འགོ་བ་བཅས་གནས་དེར་ཕེབས་བཞེད་ཆེ་

ཡང་། དེ་དུས་ཆུ་བོ་གཞུང་རྒྱས་དང་འགྲིགས་པས་ཆོས་སྐྱོང་ལ་མདོ་སྡེ་
མཆོད་པའི་བསྒྲིག་འབུལ་རྣམས་རྫོང་བདའ་གནང༌། ངོས་ཀྱིས་མི་ཕེབས་
པར་ཐག་བཅད།
བདེ་ཆེན་ཆོས་འཁོར་ནས་ཉེ་ལེན་སྔ་ཕྱིར་སླེབས་པའི་སྤྱན་འདྲེན་ཞུ་བ་
ལྟར་ཞལ་འཆེས། ཆིབས་བསུ་སེར་སྦྲེངས་སོགས་དང་བ་འདྲེན་པའི་བཀོད་
པས་རི་མོར་བགྱིད། རབ་ཏུ་བྱུང་བ་ཀློག་པ་ཚོགས་ན་སྤྱོད་པ་དང་། སྤོང་བ་
ལྷུར་ལེན་པ་རི་བོའི་བུ་མང་པོ་དང་། ཁྱིམ་པ་སོགས་དད་འདུས་ཚོགས་ཆེ་བ་
ལ་ཕྱག་དབང་ཕྱག་ནས་སོགས་ལྗགས་བསྔོ་སྨོན་ལམ་སོགས་སོ་སོའི་བཞེད་
པ་བཞིན་བསྩལ། ཞབས་བརྟན་ལེགས་འབུལ་སོགས་བཀུར་སྟིས་
མཆོད། དགེ་འདུན་གྲངས་སུ་བཅད་པས་རིག་པའི་ལྷ་མོ་དང་དཔའ་བོའི་
ཆས་སུ་ཞུགས་ཏེ་གར་འཆམ་སོགས་བསྐྱེད་རིམ་ལ་གསལ་ཆ་ཐེབས་པས་
དགྱེས་པ་བསྐྱེད། དེ་དུས་བསམ་ཡས་ནས་ཆོས་སྐྱོང་གི་ཞུ་ལན་དུ། ངོས་
ཕེབས་མ་བྱུང་ན་རྟེན་འབྲེལ་འཆུག་ཚུལ་སོགས་བཀའ་ལུང་བབས་ལྕི་བས།
ཕེབས་ལམ་བགྲོད་དཀའ་བ་ལ་མ་ལྟོས་པར་བསམ་ཡས་སུ་ཕེབས། ཆིབས་
དྲེལ་རྣམས་གཙང་ཆུ་མ་ཐོན་ཀྱང་རྟེན་རྟ་ཤེད་བཟང་མང་པོ་རྫོང་བདའ་གནང་
བྱུང་བ་ལྟར་རིམ་གྱིས་ཕེབས། ཕྱི་ནང་གི་གནས་རྟེན་རྣམས་ལ་མཆོད་འབུལ་
སྨོན་ལམ་རྒྱས་པ་དང་། ཆོས་སྐྱོང་ཆེན་པོར་གསོལ་མཆོད་བསྐང་བ་བརྒྱ་

ཕྲག་གི་ཐོག་དངོས་འབྱོར་མཆོད་སྤྲིན་རྟེན་རྫས་སྤྱན་གཟིགས་རྒྱ་ཆེར་བཤམས་
ཤིང་། འདོད་དོན་དམ་ཚིག་རྗེས་བསྐལ་གནང་བས་ཆོས་སྐྱོང་ཆེན་པོ་དགྱེས་
པའི་ངང་ཚུལ་ཆེན་པོས་འགལ་སྤོང་མཐུན་སྒྲུབ་ཀྱི་བཀའ་ལུང་དང་། དབུ་
སྡོམ་སྙན་ཤལ་རུ་དར་སོགས་རྟེན་རྫས་རྙིང་པ་མང་པོ་དང་བཅས་དངོས་པོའི་
སྐྱེས་མང་དུ་གནང་། མི་འབྲལ་དོན་དམ་དབྱིངས་ནས་ཕྲིན་ལས་རྣམ་ཀུན་
སྒྲུབ་པར་ཞལ་གྱིས་འཆེས།
དེ་ནས་སྡིངས་པོ་ཆེར་སྤྱན་འདྲེན་གྱི་ཕོ་ཉ་བྱུང་བ་ལྟར་སྤྲུལ་སྐུ་རིན་པོ་
ཆེ་དཔོན་གཡོག་རགས་པའི་ཆིབས་བསུ་དང་། རང་སེམས་འོད་གསལ་
བསྒོམ་པའི་དོ་ར་བྱ་བཏང་ཅོག་གྲྭའི་འདུས་ཚོགས་ནས་སེར་སྦྲེངས་རྒྱས་པ་
དང་། ཁྱིམ་གྱི་གླུ་གར་རོལ་མོ་མཁན་རིགས་མང་པོས་ཀྱང་ཕེབས་ལམ་གྱི་
སའི་ཆ་ཀུན་ཁྱབ་པར་མཛེས་པས་བསུས། ཞབས་བརྟན་ལེགས་འབུལ་རྔོ་
ཐོགས་དད་དམ་གཙང་བས་མཆོད། སྙིགས་མ་ལྔ་དར་ཆེས་པའི་སྐབས་དེར་
འགྲོ་བ་རྣམས་གཅིག་ལ་གཅིག་ཞེ་སྡང་ཞིང་ཁོང་ཁྲོ་བ་སོགས་བསོད་ནམས་
མ་ཡིན་པའི་ལས་ལ་སྤྱོད་པའི་མཐུས། གནས་སྐབས་ཚེ་ཐུང་ལོངས་སྤྱོད་
དབུལ་བ་དང་། ཆར་ཆུ་དུས་སུ་མི་འབབ་པ་ཞིག་ལོ་ལྟར་བྱུང་སོང་བ་དང་།
ད་ལོ་ཡང་གྲྭ་དོལ་གྱི་ཕྱོགས་སུ་འབྲུག་སྐད་ཙམ་མི་བསྒྲགས་པའི་ཐན་པ་ཆེ་
བས་ཕེབས་ལམ་ཀུན་ཏུ་ཆར་གྱི་དངོས་གྲུབ་ཞུ་ཟེར་ཀུ་ཅོ་སྒྲོག་པ་ཞིག་འདུག་

པ༑ སྡིངས་པོ་ཆེར་ཕེབས་པའི་ནུབ་མོ་ཆར་ཆེན་ཉིན་ཞག་སྦྲེལ་བ་ཞིག་བབས་
སོང་བ། ཡུལ་མི་རྣམས་ཀྱིས་བྱིན་རླབས་ཀྱི་ཆར་རྒྱུན་དུ་ངོས་བཟུང་ནས་དད་
པ་ཇེ་འཕེལ་དུ་བྱེད།
དེ་ནས་ཕེབས་ལམ་ཡར་འབྲོག་བརྒྱུད་གྲི་གུ་སེ་ཁུན་གཉལ་སོགས་
ཕེབས་ལམ་གྱི་སྦྲ་ཁྱིམ་པ་དང་སྐྱ་སེར་གྱི་དྲག་ཞན་མང་པོས་རང་ཁྱིམ་ལ་
ཞབས་འཆག་ཕྱག་ནས་ཞུ་བ་སོགས་ཀྱང་རེ་བ་བསྐངས་ཏེ་དྲེའུ་ལྷས་སུ་
ཕེབས། སྔར་ལྟར་བཀུར་སྟིས་མཆོད་ཅིང་མར་མེ་དུས་ཆེན་འགྲིགས་པས་
འཆམ་དང་མཆོད་གར་སོགས་རྒྱས་པར་ཕུལ། སྡེ་དྲུག་དགོན་སོ་སོ་ནས་
གཉེར་ལས་སོགས་མཇལ་ཁར་བྱུང་བ་ལ་སོ་སོར་མང་ཇ་སྣེ་བཞག་སོགས་
བསྩལ། རིམ་པས་བྱམས་ཆེན་དུ་ཕེབས། སྐབས་ཤིག་དུས་འཁྲུག་ལ་ལྟ་
བའི་རྨི་ལྟས་འཚུབ་ངེས་བྱུང་བས། བསྟན་སྲུང་གི་གཙོ་བོ་ལྷ་མགོན་གཉིས་
ཀྱི་གཏོར་ཆོག་འཛུགས་དགོས་པའི་བསླབ་དོན་གནང་བ་ལྟར་གསུང་ཆོག་རྒྱུན་
ཚུགས་སུ་ཡོད་ཐོག །དེ་སྐབས་མཚོ་ཁ་རྒྱལ་ཁག་ནང་འཁྲུགས་པས་ཡུལ་
ཁམས་མི་བདེ་བའི་གཞི་འདིང་མང་བ་བྱུང་བས། ༧གཞུང་ས་ནས་ཀྱང་
བཀའ་རྒྱ་ཕེབས་པར་བོད་འདིར་སྐྱབས་ཡུལ་ཆེ་གཉན་སོ་སོ་ནས་བསྟན་
འགྲོར་ཕན་ཕྱིར་སྲུང་མ་བསྐུལ་ཞིང་གཏོར་ཟློག་སོགས་དམིགས་འགྲོ་དགོས་
པའི་མཐུན་རྐྱེན་ཕེབས་པས་སྐུ་རིམ་རྒྱུན་འཛུགས་སུ་སྦྲེལ་བས་གཏོར་ལྟས་

སོགས་ལེགས་པ་བྱུང་།
དེ་དུས་ལ་དྭགས་ནས་ཆོས་སྲིད་གཉིས་ཀྱི་མི་སྣ་མང་ཙམ་འབྱོར།
རྒྱལ་པོས་སྟོད་ཧོར་དང་ལ་ཧོར་གྱི་དངོས་སྤྱད་ཁྱད་མཚར་མང་པོའི་འབུལ་བ་
དང་། ཐུགས་སྲས་སྤྲུལ་པའི་སྐུ་སྐུ་ན་ཕྲ་མོ་ནས་སྲིད་པ་ཕྱི་མ་གཟིགས་པ་
སྙན་པར་མི་འོས་པའི་གཏམ་བསྔོ་རྟེན་དང་བཅས་འབྱོར་བ། རྗེ་གོང་མས་
རིག་ལམ་ཕྲ་མོ་ནས་བཟུང་ཟབ་ཅིང་རྒྱ་ཆེའི་ཆོས་ཚུལ་མཐའ་དག་ལ་བརྟན་
མཁས་ཕན་ཐོགས་དམིགས་བུའི་བཤེས་གཉེན་ལྷུར་བཞེས་པའི་བཀའ་དྲིན་
ལས། ཐུགས་སྲས་དེ་ཉིད་བཞུགས་རིང་མངའ་རིས་སྐོར་གྱི་གྲྭ་ཚང་རྣམས
ལ་ཁྱིམ་པ་སུན་མི་འབྱིན་པར་བག་ཡོད་ཚུལ་ལ་གནས་པའི་བཅའ་སྒྲིག་
དམ། དཀྱིལ་ཆོག་སྐོར་ལ་གར་ཐིག་དབྱངས་ཀྱི་ངེས་པ་སོགས་དཔྱོད་ལྡན་
དང་བ་འདྲེན་པའི་ཕྱག་ལེན་གཙང་བ་སོགས་བསྟན་རྒྱུན་ལ་ཕན་པ་བྱུང་འདུག་
ཀྱང་ལེགས་པའི་ཕྱོགས་ལ་བར་དུ་གཅོད་པ་མང་བས་གློ་བུར་ཞི་བའི་ལམ་དུ་
གཤེགས་པ། སླར་ཡང་སྤྲུལ་སྐུ་མྱུར་འབྱོན་གྱི་གསོལ་འདེབས་དང་གྲྭ་ཚང་
གཉིས་ཀྱི་མཁན་པོར་ལྷ་བཙུན་དམ་པ་བཀོད་འདུག་པ་ལ་ལེགས་གསོའི་བསྐོ་
འཇའ་བཅས་བསྩལ།
དེ་དུས་སྐུ་ན་ཕྲ་ཡང་གསན་སྦྱོང་ཞབས་ཕྱི་བདག་ཅོག་གྲྭའི་གྲྭ་རིགས་
རིག་གཞུང་ཕྲ་མོ་ཙམ་རྟོགས་པ་བླ་གདགས་རིན་ཆེན་རྒྱ་མཚོར་འབོད་པ་ལ་

བསླབ་དོན་ཕེབས་པ་བཞིན་འཕྲལ་འབྱོར་ཞུས། དཔལ་ལྡན་ལྷ་མོ་དངོས་
བཞུགས་ཀྱི་སྤྱན་སྔར་མཆོད་འབུལ་འདོད་གསོལ་རྒྱས་པ་དང་ཕྱག་མཛོད་ལྷན་
རྒྱས་ནས་ལེགས་ཚོགས་རྟེན་འབྲེལ་ཡངས་པའི་གནང་སྐྱེས་བཅས། སྐུ་ན་
ཕྲ་ཐོག་ནས་བསྒྲིགས་སུ་ཆུར་བའི་གསན་སྦྱོང་ཞབས་བསྐུལ་དམ་པ་དོན་
གཉེར་དགོས་ཚུལ་ནན་ལྕིར་ཕེབས་པ་ལྟར་སྐུ་ན་ཕྲ་རིང་གསན་པར་འོས་པའི་
རང་བློའི་རྩལ་དུ་གང་ཡོད་ཀྱི་ཞབས་འདེགས་ལྷུར་བླངས། དེ་ཡང་བདག་
ཆུང་ངུའི་དུས་སུ་རྗེ་གོང་མའི་ཞལ་མཇལ་ལན་གཅིག་གི་ཐོག་དགེ་ཚུལ་གྱི་
སྡོམ་པ་དང་ཕྱག་ཆེན་གྱི་ལྗགས་ལུང་དམངས་མའི་ཁྲོད་དུ་ཐོབ་པ་ལས་
དགོངས་པར་ཞིབ་ཏུ་མངའ་བ་མེད་ཀྱང་། ཕྱིས་སུ་རྩད་གཅོད་བཀའ་འདྲི་
ཡང་ཡང་གནང་ཞིང་བཀའ་ཤོག་གནང་རྟེན་བཟང་པོ་ལན་བདུན་ཙམ་
ཕེབས། དེ་དག་གི་ནང་དུ། ཉིད་ན་ཚོད་ཕྲ་ཡང་བློ་གྲོས་ཡངས་ཤིང་ཐོས་
བསམ་རིག་གཞུང་ཁོ་ནར་རྟག་སྦྱོར་གྱི་བརྩོན་འགྲུས་ཆེ་བ་ཡོད་པར་ཐོས་པ་
དང་། ཉིད་ལ་རེ་ཆེ་བ་ཞིག་བྱུང་བས་གསུང་རབ་རིག་གཞུང་གང་ཅིར་
སྦྱངས་པ་ཆེ་བར་གྱིས། གྲྭ་རྐྱང་དུ་སོང་གཤིས་དངོས་པོའི་ཕན་པ་གང་
དགོས་འདི་ནས་བསྒྲབས་པས་ནང་བཅར་གྱི་འཕྲོས་འོས་འཚལ། ཞེས་པའི་
བཀའ་ལུང་བཟང་པོ་ཡང་ཡང་བསྩལ་བ་ནི། དེང་དུས་བསམ་ན་མ་འོངས་
ངེས་པར་གསལ་བའི་དགོངས་པ་ཅན་དུ་འདུག །དེ་དུས་ཕྱག་དཔེ་འཛིན་སྐྱོར་

ལྗགས་ཀློག་བཅས་ཉིན་ལྟར་ཐུན་གསུམ་རེ་བསྒྲིགས་སུ་བཅད་པ་གནང་བས།
དེ་དུས་དགུང་ལོ་བདུན་པ་ཡིན་ཀྱང་མཆོད་སྤྱོད་སྐོར་ཤོག་ཚད་ཉིས་བརྒྱ་ལྷག་
པ་ལྗགས་སྐྱོར་བདེ་དོག་མེད་པ་གནང་བས་ཞབས་འབྲིང་པ་མིག་དང་རྫི་མ་ཉེ་
བའི་བགྲེས་པོ་དག་ཀྱང་ངོ་མཚར་བའི་དད་པ་ཐོབ།
དེ་སྐབས་བདེ་ཆེན་ཆོས་འཁོར་སྤྲུལ་པའི་སྐུ་ཐོག་མའི་མཇལ་ཁ་དང་
ཙ་རིའི་གནས་གཟིགས་བཅས་ལ་ཆེད་དུ་ཕེབས། དབུ་གཙུག་བཞེས་ཤིང་
མཚན་ངག་དབང་འཇམ་དཔལ་རྡོ་རྗེར་གསོལ། དེ་སྐབས་དགེ་སློང་དཔལ་
འབྱོར་དེ་ཨོ་རོང་གི་བླ་མཆོད་ཀྱི་ཡུལ་དུ་བཞུགས་སྐབས་ཡིན་པ། གཞི་
ནས་ཆོས་རབ་རྣམ་འབྱེད་ཀྱི་བློ་གྲོས་ཡངས་ཤིང་། ལྷག་པར་རྗེ་གོང་མའི་སྐུ་
གསུང་ཐུགས་ཀྱི་མཉེས་པ་མཐའ་དག་བཟོ་སྦྱངས་ཤེས་བྱའི་སྒོ་ནས་བསྒྲུབས་
པའི་ཕྱག་རྗེས་མང་ཞིང་། དུས་རྒྱུན་སྐུ་ལ་བཅར་བས་ཆོས་ཀྱི་ཕྱོགས་ལ་
དོགས་པ་དྲི་བའི་ཚུལ་གྱིས་གླེང་བསླང་སྟེ། ལེགས་བཤད་གསུང་གི་ཆོས་རྔ་
བསྐུལ་ནུས་པ་དང་། གཞན་ཡང་བྱང་སེམས་འཕགས་པའི་སྐུ་ཆེ་བའི་ཡོན་
ཏན། རྒྱལ་པོ་བྱང་ཆུབ་སེམས་དཔའི་མཛད་པ། སོ་སོ་སྐྱེ་བོའི་ཡོན་ཏན་
སོགས་རང་བཞིན་གྱི་དལ་གཏམ་དག་ཀྱང་བག་ཕེབས་པ་དང་ཐུགས་ལ་
གཤིན་པ་དང་། དོན་དང་འབྲེལ་བ་འབུལ་མཁས་པས་ཀྱང་མཉེས་པ་སྒྲུབ་
ནུས་ཤིང་། སྐུ་ཐོག་འདིར་ཡང་ཞབས་འདེགས་ལ་འཁོས་ཁྱབ་ཕན་པ་ཆེ་

བས། མཆོག་ཞབས་ནས་ཀྱང་རྗེས་བརྩེའི་དགོངས་གཏད་ཆེ་བ་ལྟར། དེ་
དུས་སྤྱན་སྔར་ངོས་འབྱོར་དགོས་པའི་བཀའ་གནང་རྟ་དྲེལ་བཅས་རྫོང་བདའ་
གནང་ཡང༌། གློ་བུར་དུ་སྐུ་ཚེའི་དུས་ལས་ཡོལ་བའི་གནས་ཚུལ་བསྔོ་རྟེན་
བཅས་འབྱོར་པར། ཡང་སྲིད་ཕྱི་མར་ཆོས་ལྡན་གྱི་སྐྱེས་བུར་སྔར་བཞིན་ལས་
འཕྲོ་ལྡང་བའི་ལྗགས་བསྔོ་སྨོན་ལམ་གྱི་སྐྱབས་འཇུག་ཡང་ནས་ཡང་དུ་
བསྩལ།
དེ་ལོ་བཀྲ་ཤིས་མཐོང་སྨོན་དུ་ཕེབས་བཞེད་ཆེ་ཡང་གོག་ཞིག་མང་
བས་རེ་ཞིག་ཞིག་གསོ་གལ་ཆེ་བ་དང་། དགོན་དེ་ཡང་སྔ་ཐོག་ཌཱ་ཀི་མ་སུ་ཁ་
སིདྡྷིས་ལུང་བསྟན་ཞིང་། འཕགས་ཡུལ་གྲུབ་བརྒྱས་ཚོགས་ཀྱི་འཁོར་ལོའི་
དགའ་སྟོན་མངོན་པར་འདུ་མཛད་པ་སོགས་ལ་བརྟེན། བྱ་ནག་རིགས་ཀྱི་
ཐིག་ལེ་འཇམ་དབྱངས་ཆོས་ཀྱི་གྲགས་པས་ཆོས་སྡེ་ཐོག་མ་བཏབ་པ་ནས་
བཟུང་གོང་མ་ན་རིམ་ནས་གཙུག་ལག་ཁང་རྟེན་བཞེངས་སོགས་རྒྱ་ཆེ་ལ་
སྤུས་གཙང་བ་དང་། རྒྱལ་བ་དམ་པ་ཇིང་གིར་དང་མཆོད་ཡོན་འབྲེལ་དུས་ཀྱི་
ཕྱག་རྫས་དཀོར་མཛོད་ཕྱི་ནང་མང་བ་ཡོད་མུས་ལ། དེ་སྐབས་གོང་ཞབས་
ལྔ་པ་ཆེན་པོ་ཡས་ཕྱིན་ལ་གཏེར་སྟོན་རིན་པོ་ཆེ་ནས་རྙིང་མ་སྐོར་གྱི་དབང་ལུང་
འབུལ་སྐབས་སུ་ཡོད་པར། ལོ་རོ་ཁ་སྨར་དུ་བཀྲ་ཤིས་མཐོང་སྨོན་ཟེར་བའི་
འབྲུག་དགོན་རྙིང་པ་ད་ལྟ་ཁ་འཛིན་འདི་ཡིན་མེད་པ་ཞིག་འདུག་པ། གཏེར་

གསར་སྐོར་གྱི་སྔགས་གྲྭ་ཞིག་ཚུགས་རེ་བྱུང་བས་འཛིན་བདག་དགོས་ཚུལ་
ཞུས་པ་ལྟར་སྨིན། དགོན་མ་ལག་ཕྱི་ནོར་ནང་རྫས་བཅས་པ་ཐོག་བབས་སུ་
རྩིས་ལེན་ཤར། དེ་རྗེས་རྗེ་གོང་མ་མི་ཕམ་དབང་པོས་ཞུས་དོན་ཧ་ལམ་གནང་
བར། དགོན་དེར་འཛིན་བདག་དམིགས་བསལ་མེད་ཚུལ་བྱུང་བས་སྣང་ལ་
མ་ངེས་པའི་ཐལ་ཆ་བྱུང་འདུག་ཀྱང་། སླད་ནས་གསལ་ཁ་རིམ་པར་ཡོང་
ཚུལ་སོགས་བཀའ་བཞེས་ཀྱི་ཆ་གཞི་བཟང་པོ་ཕེབས་ཀྱང་མ་འགྱངས་པར་
གོང་ཞབས་རིན་པོ་ཆེ་གསང་སྒོར་བཞུགས་པས་རེ་བའི་ལྷག་མ་བོར། དེ་
ལམ་དུ་ལུས་ནས་ལོ་མང་སོང་ཞིང་དཔོན་ཐོག་ཀྱང་འཕོ་འགྱུར་མང་ཙམ་སོང་
རྗེས། ཇུན་གར་བའི་སོག་དམག་རགས་པ་ཐོན་ནས་བོད་འབངས་ཡོ་
དཀྲུགས། ཇིང་གིར་རྒྱལ་བློན་སོག་སྡེ་དང་བཅས་པ་ཤིང་བལ་རླུང་གིས་
བསྐྱོད་པ་ལྟར་འཐོར་ཞིང་ཉམས་པ་སོགས་སྲིད་པའི་མངའ་ཐང་ཇི་ལྟར་ཆེ་
ཡང་སྙིང་པོས་སྟོངས་པའི་ཆོས་ཉིད་མང་པོ་བསྟན་པས། འདོད་པའི་ལྷས་
བཟུང་བ་བག་མེད་པའི་འགྲོ་བ་དག་ཀྱང་ངེས་འབྱུང་ཡིད་ལ་བྱེད་པའི་གནས་
སྐབས་ཐོབ། ལྷག་པར་རྙིང་དགོན་རྣམས་ནས་བྱང་རིགས་པར་མནན་
བསྲེགས་བསྐྲད་དབྱེའི་སྦྱོར་ངན་སྔ་ཕྱིར་བྱུང་ཚུལ་གྱི་བསྒྱུར་བྱ་གནམ་ལྕགས་
ཀྱི་འཁོར་ལོ་ལྟ་བུ་སྤྱི་བོར་ཕབ། དགོན་གནས་བླ་གྲྭ་གང་ན་ཅི་ཡོད་ཐམས་
ཅད་སྲིད་པ་བླ་འོག་བསྐྱར་བའི་འཚུབ་ཆེན་ལ་བརྟེན། བཀྲ་ཤིས་མཐོང་སྨོན་དེ་

ཡང་རྙིང་དགོན་གཏོར་གྲས་ལ་ཚུད།
དེ་རྗེས་འཇམ་དབྱངས་གོང་མའི་ལུང་གིས། ༧ཐམས་ཅད་མཁྱེན་པ་
སྐལ་བཟང་རྒྱལ་བ་རྒྱ་མཚོའི་ངོ་བོ་དགུང་ལོ་བཅུ་གསུམ་པར་ཕེབས་པ་དེ་ཉིད་
ཆོས་སྲིད་བསྟན་པའི་བདག་པོར་མངའ་གསོལ་གྱི་ཞབས་སྐྱེལ་དུ། དགུང་
དང་ཙང་ཅུན་སོགས་རྒྱ་ནག་དཔོན་ཁག །ཁར་ཁ་དཔོན་ཁག །མཚོ་ཁ་
རྒྱལ་ཁག་བཅུ་གསུམ་བསྒྲིལ་བའི་དཔུང་ཆེན་རྒྱ་མཚོ་འཁོལ་བ་ལྟར་ལྷགས་
པས། ཇུན་གར་བ་ཡང་རང་ཡུལ་དུ་བྱོལ། བོད་འབངས་ཆོལ་ཁ་གསུམ་
༧གོང་ས་ལྔ་པའི་དུས་དང་གནས་སྐབས་གང་ཡིན་པ་ལྟར་མངའ་འབངས་སུ་
ཆུད་ཅིང་བདེ་འཇགས་ཆེ་སྐབས་དེར། སྐྱ་སེར་གྱི་སྡེ་རིས་མང་པོ་སོ་སོའི་
དབང་རིས་འབྱེད་ཁྲ་དང་འབྲེལ་བ་བར་དུ་གསར་འགྱུར་བྱུང་བ་རྣམས་སོ་སོའི་
ཞུ་རྩ་སྦྱོར་ཞིང༌། ཞུ་དོན་ཡང་འཕྲལ་འཕྲལ་སྨིན་པའི་སྲོལ་བཟང་དོད་པ་ཞིག་
འདུག་པ། ཕྱག་མཛོད་བགྲེས་པ་ལྷ་སར་ཕེབས་སྐབས་ཡིན་པས། སྡེ་པ་
ལུམ་པ་ནས་བརྒྱུད་བཀྲ་ཤིས་མཐོང་སྨོན་འཛིན་ཁོངས་དང་བཅས་པ་ཁུངས་
སློག་ཐུགས་རྗེ་ཆེ་དགོས་པའི་ས་བོན་དང་བཅས་ཞུ་དོན་རིམ་པར་གསོལ་བ་
ལྟར་མ་འགྱངས་པར་བཀའ་ཤོག་གཙང་མ་ཕྱག་ཏུ་ལོན་པའི་བཀའ་དྲིན་
ཐོབ། འོན་ཀྱང་རྟེན་གསུམ་མཆོད་རྫས་དང་ཕྱག་མཛོད་ཕྱི་ནང་ཚང་མ་
སྤྲུགས་ཟིན། ལྷག་པར་རྒྱལ་བ་དམ་པའི་སྐུའི་ཕྱི་རྟེན་གསེར་ཟངས་ལས་གྲུབ་

པའི་སྤྱན་རས་གཟིགས་ཕྱག་བཞི་པ་རིན་པོ་ཆེ་ལེགས་པའི་སྙིང་པོར་བསྒྲུབས་
པའི་ཕྲ་ཚོམ་གྱིས་མཛེས་པ། ནང་གཞུག་རྒྱལ་བ་ཉིད་ཀྱི་དབུ་ཐོད་རིལ་པོ་གཙོ་
བོར་གྱུར་པ། སྐུ་ཚད་ཐོག་སོ་གཉིས་པ་དེ་ཡང་ལྷུ་ཚན་མང་པོར་བཀྲལ་ནས་
སྤྱན་དྲངས་པ་ལ་བརྟེན། རང་ཕྱོགས་སུ་ཞེན་པ་མང་པོ་ནས། ད་ལམ་དགོན་
དངོས་གཞིའི་རྗེས་འབྲེང་འོས་པའི་རྟེན་གསུམ་ངོས་ཅན་རྣམས་ཞུ་ཁོངས་སུ་
འབུལ་དགོས་པའི་གྲོས་ཚང་མང་བར་བྱུང་ཡང་། ཕྱག་མཛོད་ཉིད་སྐྱེས་བུ་
དམ་པའི་ཞབས་བསྟེན་ཞིང་གསུང་གི་བདུད་རྩིས་ཐུགས་རྒྱུད་གྲོལ་བས་ང་
འཛིན་གྱི་ཞེན་པ་མི་ཆེ་ཞིང་། ལུགས་གཉིས་ཀྱི་གནང་སྒོ་མཐའ་དག་ལ་རྒྱས་
བསྡུས་རན་པ་ཞིག་ཡིན་པ་ལྟར། འདི་སྐབས་ཀྱང་སྐུ་གསུང་ཐུགས་རྟེན་གྱི་
རིགས་འདི་འགྲོ་བའི་བསགས་སྦྱང་བསོད་ནམས་ཀྱི་ཡུལ་དུ་སོང་གཤིས།
ས་ཡུལ་གར་བཞུགས་ལ་ཁྱད་པར་མི་ཆེ་བའི་དགོངས་གཞིས་རང་དོན་ཨ་
འཐས་ཀྱི་ཞུ་རེ་མ་གནང་བར་བཞག་པས། སྨིན་གྲོལ་གླིང་པ་དཔོན་སློབ་ཀྱང་
འཁོན་འཛིན་གྱི་གདོན་ལས་གྲོལ་བ་སོགས་ལེགས་ཚོགས་སུ་གྱུར།
དེ་ནས་བཀྲ་ཤིས་མཐོང་སྨོན་དུ་གྲྭ་པ་རྙིང་པ་གང་ཡོད་ཀྱི་སྟེང་དུ་རིན་
ཆེན་ཕྲེང་བ་གཞོན་ནུའི་ཚོགས་བསྣན་པའི་འདུས་གྲྭ་གསར་སྒྲིག་དང་། ལྷག་
པར་ལར་རྒྱའི་འཛིན་སྐྱོང་གྲྭ་ཚང་གི་རྡོར་སློབ་སྦྲགས་པ་ཕྱག་མཛོད་དབུ་མཛད་
དྲུང་ནས་འགན་བཞེས་དགོས་པའི་བཀའ་བཀོད་གནང༌།

༼༡༧༢༤༽དེ་ནས་ཤིང་འབྲུག་ལོར་གསང་གླིང་དུ་ཕེབས། མཁར་
པོ་དང་སྟག་རྩེ་འབྲུག་རྒྱས་སོགས་སུ་དད་པའི་སྤྱན་འདྲེན་ལྟར་ཕེབས་ཤིང་སོ་
སོར་ཁྲོམ་དབང་རེ་བསྩལ། ཀླུ་མཁར་ཞབས་དྲུང་ཆོས་ཀྱི་གྲགས་པ་སྔོན་
ནས་དྭགས་པོ་དཀར་བརྒྱུད་ཀྱི་ཐུགས་ནང་གཤིན་པ་ལྟར་དེ་སྐབས་ཆེད་གཏད་
མཇལ་ཁར་ཕེབས་ཤིང་ཞབས་བརྟན་འབུལ་བ་ལྷག་པར་མཐོ། ཞབས་དྲུང་
ཉིད་ནས་རྗེ་འཛམ་གླིང་རྡོ་རྗེར་གསན་པའི་ཚེ་དབང་དང་། རྡོ་རྗེ་གཏུམ་པོ།
འཇམ་དཀར། སྒྲོལ་དཀར་སོགས་ཀྱི་ལྗགས་ལུང་ཕྲན་བུ་གསན། འབྲལ་
མེད་ཀྱི་ནང་རྟེན་དེ་བཞིན་གཤེགས་པའི་འཕེལ་གདུང་ཆེ་བ་ལས་རིང་བསྲེལ་
ཡུངས་འབྲུ་ལྟ་བུ་རྟག་པར་འཛག་པ་ཞིག་འདུག་པ་རྟེན་མཇལ་གནང་ཞིང་།
མཆོག་གི་སྐུ་ཞབས་ནས་ཕྱག་གིས་རེག་པ་ཙམ་ལ་རིང་བསྲེལ་སུམ་ཅུ་ལྷག་
ཙམ་ཕེབས་པ་སོགས་ངོ་མཚར་བ་བྱུང་།
༼༡༧༢༥༽དེ་ནས་ཤིང་སྦྲུལ་ལོ་སྟོན་མཚམས་སུ་ཕྱག་མཛོད་དབུ་
མཛད་དྲུང་ནས་དོ་དམ་གནང་བའི་དཔལ་རྡོ་རྗེ་སྲིན་པོ་རིགས་འདུས་ཀྱི་དཀྱིལ་
འཁོར་ཆེན་པོའི་སྒྲུབ་ཆེན་དབང་ཆོག་དང་བཅས་པའི་ཕྱག་ལེན་རྣམས་ལྷ་ཁང་
ཞབས་དྲུང་རིན་ཆེན་ལགས་དང་བདེ་ཆེན་ཆོས་འཁོར་སོགས་རྗེ་བཙུན་གོང་མ་
རྣམས་ཀྱི་ཞལ་རྒྱུན་རྒྱུན་མ་ཆད་པའི་དཀྱིལ་འཁོར་ཆེན་པོའི་སྟ་གོན། བྲི་
ཐིག །ཚོན་འགྱེད། གདངས་དབྱངས་གར་འཆམ་སོགས་རྒྱས་པའི་ལས་

ཚོགས་མཐའ་དག་ཕྱག་ལེན་ཞིབ་མོར་གཏན་ལ་ཕབ་ཅིང་། གྲྭ་ཚང་གཉིས་
ལ་གསར་འཛུགས་གནང༌། ལོ་བསྒྲིགས་སུ་ཆོག་གྲྭ་འཛུགས་པའི་སྲོལ་
བཏོད། དེ་སྐབས་ཆོས་སྐྱོང་ཁག་ནས་སྐུ་རིམ་སྒྲུབ་དགོས་ཀྱི་ལུང་བསྟན་
མང་ཞིང་། ལྷག་པར་རྗེ་གོང་མ་ཚོའི་རྣམ་ཐར་དུ་གསལ་བ་ལྟར། སྔོན་གྱི་
ལོག་པའི་སྨོན་ལམ་གྱི་སྟོབས་ལས་དམ་སྲིའི་ཐོ་འཚམ་མང་དུ་འབྱུང་ཞིང་།
དེ་ལ་རིགས་ཀྱི་སྲུང་མ་ལ་གནད་དུ་མཆོད་པ་གལ་ཆེ་བར་བཤད་པ་ལྟར།
བསྟན་འགྲོར་ཕན་པའི་མཛད་ཕྲིན་ལམ་དུ་རྒྱུག་ཕྱིར། དགེ་འདུན་ཉིས་བརྒྱ་
སྐོར་གྱིས་ཟླ་བ་བཞིའི་བར་དཔལ་ལྡན་ལྷ་མོའི་གསང་སྒྲབ་ཕྲིན་ལས་འདོད་
འཇོ་འབུམ་ཐེར་ཁ་སྐོང་དང་བཅས་པ་ལེགས་པར་བསྒྲུབས།
དེ་ལོ་༧གོང་ཞབས་རིན་པོ་ཆེ་རྒྱལ་གྱི་གནས་གཟིགས་ལ་ཕེབས་པ་
སླར་འོལ་ཁ་བརྒྱུད་མཐའ་འདུལ་གྱི་ལྷ་ཁང་ཁྲ་འབྲུག་ཏུ་ཆིབས་བསྒྱུར་གནང་
བའི་མཇལ་ཁར་སྐུ་ངོས་ཕེབས། དེ་དུས་ཁྲ་འབྲུག་གི་རྟེན་བརྟེན་པར་བཅས་
པར་རབ་གནས་བསྐྱར་མ་གནང་བའི་བཞུགས་གྲལ་ཆེན་མོའི་ཐོག་འབྱོར་ཕྱག་
འབུལ་བ་གནང་། དེ་ནས་བཟུང་རབ་གནས་དངོས་གཞིའི་གསུང་ཆོག་ཞི་
རྒྱས་ཀྱི་སྦྱིན་སྲེག་སོགས་གནང་སོང་བའི་ཉིན་གསུམ་བར་བཞུགས་གྲལ་
བཟུང་། རབ་སྟོན་སྐབས་མཇལ་ཁ་དངོས་གཞི་ལ་དགུ་ཚན་ཉི་ཤུ་སྐོར་དང་
དགོན་ལག་སོ་སོས་གཞུག་མཐུད་པའི་དངོས་འབུལ་བསྟར། བཀའ་དྲིན་

གནང་སྐྱེས་སོགས་དགྱེས་པ་ཆེན་པོས་རྗེས་སུ་བསྐྱངས། དེ་སྐབས་རྒྱལ་
སྲས་རིན་པོ་ཆེ་དང་། སྡིངས་པོ་ཆེ་སྤྲུལ་པའི་སྐུ། དྲེའུ་ལྷས་སྤྲུལ་པའི་སྐུ་
སོགས་དང་། གཞན་ཡང་ཆོས་ལུ་སྤྲལ་སྐུ་སོགས་ཁམས་པ་བླ་ཁག་རེ
གཉིས་འབྱོར་པར་མཇལ་ཁ་གསུང་གླེང་ཞིབ་པར་བསྩལ། ཞར་ལ་ཡར་ཀླུང་
རྟེན་གསུམ་སོགས་ཀྱི་གནས་གཟིགས་དང་བཅས་རིམ་པར་གསང་སྔགས་
ཆོས་གླིང་དུ་ཕེབས།
༼༡༧༢༦༽ མེ་རྟ་ལོ་ནང་དུ་དེ་སྔ་ནས་རྒྱ་མཚོ་གྲྭ་ཚང་པའི་ཆོས་
གཞིས་དང་། རྒྱ་རིའི་མི་སེར་ས་འདྲེས་ཆེས་པས་སྦུངས་དང་གསང་གླིང་
གཉིས་ཀྱི་གཞིས་གཉེར་རྩ་ཞིང་སྐོར་ལ་ཟློས་རྩོད་ཕྲན་བུ་བྱུང་བ་སོ་སོའི་ཡིག་
རིས་དང་ཡུལ་མི་རྒྱས་ཅན་དཔང་བཞག་བྱས་པའི་ནང་འདུམ་འགབ་ཚུལ།
སྦུངས་གཞིས་གཉེར་ལ་ནང་གསེས་དྲི་སྐོར་ཡང་ཡང་གནང་ཡང་གཞིས་
གཉེར་དར་རྒྱས་དེ་པ་བླང་དོར་ལོག་པའི་བློ་གྲོས་རྩལ་ཆེ་བས་བྱར་གཞུང་གི་
གྲྭ་ཚང་སྒྲུབ་སྡེའི་རིགས་ཀྱི་ཆོས་གཞིས་ས་འཁྱར་གྱི་རིགས་རྒྱ་རིའི་ཁོངས་སུ་
བསྡུ་གང་ཐུབ་སོགས། ཆོས་བྱེད་དང་དགེ་རྒྱུན་གྱི་རིགས་ལ་སྡང་བའི་
བསམ་སྦྱོར་རྩེ་གཅིག་ཏུ་གནག་པས། འདི་སྐབས་ཀྱང་བསྟུད་ཀྱིན་རྩུབ་ཅིང་
རྩིང་དུ་འགྲོ་བ་ཞིག་བྱུང་བས། དེ་ལམ་དུ་བཞག་ན་ཀློག་སྤོང་གི་སྡེ་རྣམས་
ཀྱང་འཐོར་རྐྱེན་དང་། མཆོག་གི་སྐུ་ཞབས་སྐུ་ན་ཕྲ་དུས་འདིར་ལས་འཛིན་

རྣམས་ནས་འཛིན་སྐྱོང་ལེ་ཤོར་བྱུང་བའི་གླེང་ངན་ཡང་ཡོང་རིགས་སུ་འདུག་
པས། ༧གཞུང་སར་སྙན་འབུལ་ཞུ་བ་འཐད་ཚུལ་བཀའ་བགྲོས་ནང་དན་ལྟར་
ཞུ་སྣེ་སྦྱར། ཐོག་མར་ལྷུན་རྩེ་རྫོང་དུ་སྦྱངས། ཟླ་བ་གཉིས་ཁོངས་སུ་བཀའ་
ཁྲ་ཐོན་ཀྱང་རྒྱ་རི་དཔོན་བློན་ཐུགས་འདོད་མ་གང་བས། སླར་ཡང་ལྷ་སར་
བཅར་དགོས་ཤར། དེ་ལོ་རྒྱ་ནག་ནས་མི་སྣ་ཁ་ཤས་འབྱོར་ཞིང་སྒར་དཔོན་
དཱའི་ཆིང་བྷ་དུར་ལ་སྡེ་སྲིད་གོང་མ་རྣམས་དང་ཁྱད་མེད་ཀྱི་ཁྲི་འདོན་འཇའ་ས་
གསར་ཕེབས་ལ། ལེགས་འབུལ་མཇལ་ཁ་དང་སྦྲགས་ཕྱག་མཛོད་བགྲེས་
པ་དཔོན་གཡོག་རགས་པ་ཕེབས། ཟླ་བ་ལྔའི་ཁོངས་སུ་ཞུ་བཞེས་བདེན་
བརྫུན་གྱི་ཞལ་ལྕེ་བཅད། ཞུ་རྩ་ཁུངས་སྐྱེལ་མ་བྱུང་བའི་བསྙོན་ཧམ་གྱི་
རིགས་ལ་གཉིས་ཐད་དུ་ཉེས་ཆད་དང་། འབྱེད་གཏན་ཁུངས་མ་དང་འབྲེལ་
བའི་ས་རིགས་རྣམས་སོ་སོར་ཁུངས་སློག །ཁ་མཚོན་མ་ཆོད་པའི་རིགས་
གང་ཡིན་པ་བོགས་སུ་གནང་བའི་བཀའ་ཁྲ་ལས་ཀྱི་མེ་ལོང་ལྟ་བུ་ཕེབས་
པས། རྒྱ་རིའི་ལས་སྣེ་རྣམས་བསྙོན་ཧམ་ལ་ཞེན་པའི་ཐག་པ་རེ་ཞིག་
གྲོལ། དེ་ལོ་ཙ་རིར་སྐོར་ཅིག་ཕེབས། ཡུལ་ཉེར་བཞིའི་གཙོ་བོ་མཆོག་གི་
དངོས་གྲུབ་སྒྲུབ་པའི་གནས་སུ་མ་ཟད། གོང་མ་ན་རིམ་ནས་འཕྲལ་ཡུན་གྱི་
ལེགས་ཚོགས་རྟེན་འབྲེལ་སྒྲིག་པའི་ཀུན་གཞི་ཐུགས་ཀྱི་འདུན་པ་ཡོངས་སུ་
གཏད་པའི་དཀྱིལ་འཁོར་རྒྱ་མཚོའི་འཆར་གཞི་དེར། ཨོ་རོང་ནས་ཀྱང་ཡབ་

ཡུམ་ལྷན་རྒྱས་ཕེབས་པའི་མཇལ་འཛོམས་ཐུགས་སྤྲོ་སོགས་སྐབས་སུ་
བབས། རྡོ་རྗེ་ཕག་མོའི་སྣང་བརྙན་དང་གཞན་ཡང་མཚོ་གནས་སོ་སོར་
མཆོད་རྫས་རྟེན་རྫས་དང་། གནས་འཛིན་ཡོངས་ལ་དགའ་སྟོན་རྒྱས་པ།
ཚུལ་ཁག་སོ་སོར་ཇ་ཚུལ། འབྲི་གཡག་སོགས་དངོས་པོའི་གནང་སྐྱེས། སྐྱ་
སེར་གྱི་སྐོར་མི་ཕྱོགས་འདུས་ལ་ཁྲོམ་དབང་བཅས་བསྩལ་ནས་སླར་ཡང་
གདན་ས་རི་བོ་ལྷས་བསྟན་དུ་ཕེབས།
༼༡༧༢༧༽མེ་ལུག་གནམ་ལོ་ཤར་བ་ན་མཆོག་གི་སྐུ་ཞབས་སུ་སོ་
སོར་ཐར་པའི་སྡོམ་པ་ནས་བཟུང་དབང་བཀའ་རྫོགས་པར་གསན་པའི་རིགས་
ཀྱི་བདག་པོར་འོས་པ། དུས་དེར་དཔོན་སློབ་ཀརྨ་བསྟན་འཕེལ་མདོ་སྔགས་
ལུང་རྟོགས་མཁྱེན་རབ་ཀྱི་བདག་པོ་དེ་འོས་པར་བགྲོས་ནས། གདན་འདྲེན་དུ་
སྡེ་པ་ལྷ་ཁང་ནས་དཔོན་གཡོག་རྫོང་བདའ་གནང༌། དཔོན་སློབ་ཉིད་མདོ་
ཁམས་སུ་ཆོས་དང་ཟང་ཟིང་གི་འགྲོ་དོན་ཆེ་སྐབས་སུ་སོང་བས་འཕྲལ་ཕེབས་
མ་ཐུབ་ཀྱང་འགྱངས་མེད་ཕེབས་པའི་བཀའ་བཞེས་དང་། ཞབས་བརྟན་
འབུལ་སྐྱེལ་རྟ་དྲེལ་སོགས་དཔངས་བསྟོད་བཅས་སྡེ་པ་དཔོན་གཡོག་གེགས་
མེད་འབྱོར། དཔོན་སློབ་ཉིད་ངོས་ཕེབས་ཀྱི་སྐུ་རིམ་སྒྲུབ་དགོས་དང་འདོད་
གསོལ་ཐུགས་སྨོན་སོགས་ལ་ཅིག་ཅར་ཚུན་ཕེབས། གནས་འཛིན་ཡོངས་ལ་
དཔའ་བོའི་དགའ་སྟོན་དང་ཚུལ་ཐེབས་མཚོ་རྫས་མཆོད་འབུལ་སྨོན་ལམ་

རྒྱས་པར་སྩལ་སྐབས་ཕག་མོ་དང་དབུ་རི་སྦྲེལ་བར་འཇའ་ཚོན་གྱི་ར་བ་ཕྱི་ནང་
གཉིས་སུ་སྐོར་བ་སོགས་ལྟས་ཡ་མཚན་པར་བྱུང་སོང་།
དེ་ལོ་བཀྲ་ཤིས་མཐོང་སྨོན་དུ་ཆིབས་ཀྱི་ཁ་ལོ་བསྐྱོད། ཕེབས་ལམ་
དྲེའུ་ལྷས་སུ་སྤྱན་འདྲེན་དང་། གྲུབ་དབང་མཆོག་གི་སྤྲུལ་པའི་སྐུ་དགུང་ལོ་
བདུན་པ་མཁྱེན་རབ་ཤིན་ཏུ་དྭངས་པ་དེ་དང་གསུང་གླེང་སོགས་དགྱེས་དགུར་
རོལ། དེ་ནས་བཀྲ་ཤིས་མཐོང་སྨོན་དུ་ཕེབས་བསུ་སེར་སྦྲེངས་སོགས་རི་
མོར་བགྱིད་པའི་བཀོད་པས་མཚར། སྤྱི་སྒེར་སོ་སོ་ནས་ཕེབས་སྤྲོའི་རྣམ་
གཞག་བཞུགས་གྲལ་དངོས་འབུལ་སོགས་རྒྱ་ཆེ། ལྷག་པར་ཕྱག་མཛོད་
ནས་དགོན་པའི་ཕྱི་ནང་ཚང་མར་ཉམས་གསོས། མཆོད་རྫས་གསར་
བསྒྲིགས། དགེ་འདུན་རྣམས་ལ་བཅའ་སྒྲིག་གཙང་བ་བཅས་འདུག །དེ་
དུས་གྲྭ་ཚང་ཁག་རྣམས་སྒྲིལ་བའི་འདུས་པ་ཕྱེད་དང་ཉིས་བརྒྱ་སྐོར་གྱིས་བདེ་
མཆོག་ལྷན་སྐྱེས་དང་། དཀོན་མཆོག་སྤྱི་འདུས་ཀྱི་བསྙེན་པ་ཁ་སྐོང་བཅས་
ཟླ་བ་བཞིའི་ཁོངས་སུ་བསྒྲུབས།
༼༡༧༢༨༽ས་སྤྲེལ་གནམ་ལོ་ཤར་བའི་དུས་སྟོན་ལོ་བསྒྲིགས་ལྟར་
བྱས། དེ་ལོ་སྙིགས་མ་རྣམ་ལྔར་སྤྱོད་པའི་འགྲོ་བ་རྣམས་ཀྱི་ལས་དང་བསོད་
ནམས་དམན་པས་མཁས་བཙུན་བཟང་འཛོམས་ཀྱི་དཔོན་སློབ་ཁམས་པ་ངག་
དབང་ཀུན་དགའ་བསྟན་འཛིན་མདོ་ཁམས་ནས་ཕེབས་ལམ་གློ་བུར་དུ་ཞིང་

གཞན་གཟིགས་པའི་བསྔོ་ཞུ་གསལ་འདེབས་ཞུ་མི་འབྱོར་བ་ལྟར། མཆོད་
འབུལ་དང་ལྗགས་བསྔོ་སྨོན་ལམ། རྣམ་སྤྲུལ་མྱུར་ཕེབས་ཀྱི་གསོལ་
འདེབས་དགོས་པར་བསྐུལ་བ་སོགས་རེ་བ་བསྐང་།
དེ་ལོ་གཞུང་དུ་བཀའ་བློན་སོགས་ཆེ་བཙན་རྣམས་ངན་སེམས་དུག་གི་
ཚེར་མ་རྣོ་བརྟུལ་འགྲན་པའི་ཕྱོགས་ཁྱེར་ཆེ་བ་སོགས་རྒྱལ་ཁམས་མི་བདེ་བའི་
གཞི་འདིང་བའི་མུར། བཀའ་བློན་གསུམ་ནས་དཔོན་དཱའི་ཕྱིང་བྷ་དུར་དང་སྡེ་
དཔོན་ཇའི་སང་སོགས་ཕྱོགས་གཏོགས་མང་པོ་གློ་བུར་དུ་བཀུམ་པར། ཐའི་
ཆི་དཔོན་ནས་གཙང་ཕྱོགས་ཀྱི་བཙན་རྫོང་རྣམས་རང་ཚན་བཟུང་བས་གནག་
ལན་བླངས། དབུས་གཙང་ཡོ་འཁྲུགས་ཀྱི་སྡེ་གཟར་མཚོན་གྱི་འཁོར་ལོ་
གཟིངས། རིམ་པར་གཙང་དཔུང་ལྷ་སར་བསླེབས་ནས་བཀའ་བློན་གསུམ་
སོགས་ནག་ཅན་མང་པོར་སྒོར་སྐྱིལ་ཕོག །དེ་རྗེས་དཱའི་ཆིང་དཔོན་བྱི
འཛིན་དུ་གོང་མ་ཇུ་ཇིད་ཀྱི་དཔུང་ཆེན་བསླེབས་ནས་བཀའ་བློན་སོགས་ཉི་ཤུ་
སྐོར་ནག་ཅན་ཁྲག་སྦྱོར་གྱི་རྒྱ་ཁྲིམས་རྩུབ་མོ་གཤིན་རྗེའི་ཚལ་ལྟ་བུས་ཚར་
བཅད། བུ་མད་ལྟོས་འཁོར་བདུན་ཅུ་སྐོར་མཉྫུའི་ཡུལ་དུ་བསྐྲད་པ་སོགས་
བཟོད་དཀའི་སྡུག་བསྔལ་མྱོང་ཆོས་མང་པོས་མནར་བ། ཚུལ་དེ་མཐོང་ན་
ལངྐའི་རིགས་ཀྱང་མཆི་མ་གཡོ་བའི་ལས་འབྲས་ངན་པའི་འཚུབ་མ་མང་པོས་
བརྣངས། འོན་ཀྱང་འདི་སྐབས་ཨོ་རོང་སྡེ་པ་ཡབ་མདའ་དཔོན་གྱི་ལས་སྣེར་

བཞུགས་པའི་ཁེ་ཉེན་ཆེ་གྲས་ཡིན་ཀྱང་གཡུལ་ངོར་ཕོག་ཉེས་ཉེར་འཚེ་མེད་
ཅིང་། ལྷག་པར་རྒྱ་དཔོན་དང་མི་དབང་ཆེན་མོ་ལྷན་ནས་གཞུང་སའི་ལས་སྣེ་
ཆེ་ཕྲ་ཚང་མར་གྲོས་ཚང་སོགས་ནག་ཉེས་ཡོད་མེད་ཀྱི་ཤན་ཐང་ཞིབ་མོའི་
འཕྲང་ལ་བརྡར་བའི་སྐབས་ཀྱང་སྐྱོན་མཚང་ཁུངས་རྡོལ་སོགས་བྱས་ཉེས་
གྲས་སུ་མ་ཚུད་པ་ནི་སྡེ་པ་ཉིད་དུས་རྒྱུན་དཀོན་མཆོག་ལ་ཐུགས་བློས་ཁེལ་
ཞིང་ལས་འབྲས་ལ་ཡིད་ཆེས་པའི་ལྟ་བ་ཡང་དག་པས་ཚོགས་གསོག་རླབས་
ཆེན་དགེ་རྩ་ཁོ་ནར་ཐུགས་གཞོལ་བར་མ་ཟད། ཀོང་པོའི་ལུགས་རྙིང་མ་
བཅོས་གཟུ་བོའི་བློ་གྲོས་ཐུགས་རྒྱུད་དྲང་པོ་ཁོ་ན་བཟུང་བའི་འབྲས་བུ་དང་ཁྱད་
པར་དུས་ཟིང་ལངས་པ་ནས་བཟུང་ཉེན་ཆེ་བའི་གནས་སྐབས་ཐམས་ཅད་དུ་
མཆོག་གི་སྐུ་ཞབས་ནས་སྲུང་མར་གསོལ་མཆོད་ཕྲིན་བཅོལ་སོགས་ཆག་
མེད་གནང་བའི་བདེན་པས་སྒེར་དུ་སྐྱབས་པ་ལྟ་བུའི་སྔ་ཕྱིར་བགེགས་སྐྱོན་
མེད་པའི་ཁར་མདའ་དཔོན་གྱི་ལས་ཚན་ཡང་དགོངས་པ་བཟང་ཁྲོལ་བཅས་
དགོངས་བཞེད་མཐའ་དག་ལེགས་པའི་ལམ་དུ་གྲུབ། དེ་སྐབས་ཙ་རིར་
ཕེབས་ཤིང་ཅིག་ཅར་དུ་ཡིད་བཞིན་འཁོར་ལོའི་བསྙེན་པའི་བཅད་རྒྱ་ཐུང་ཙམ་
གནང་།
ཨོ་རོང་ནས་ཡབ་ཡུམ་སོགས་དཔོན་གཡོག་རགས་བསྡུས་ཕེབས་
པའི་གནས་ཆེན་དམ་པར་མཆོད་འབུལ་ཚོགས་བརྒྱ་མཚོ་རྫས་ཚུལ་ཐེབས་

གནང་ཆ་སོགས་མཆོད་ཡོན་ལྷན་ནས་སྤམ་བསྟོད་པ་དང་། རིས་བྲལ་བསྟན་
འགྲོར་ཕན་བདེའི་སྨོན་ལམ་གསོལ་འདེབས་སོགས་ཐེག་ཆེན་ཐུགས་བསྐྱེད་རྒྱ་
ཆེན་པོས་ཟིན་པ་བསྩལ། ཕག་མོ་ལྷ་ཁང་དུ་ཚོགས་སྟོན་གྱི་བཞུགས་གྲལ་
ལ༑ ཐོག་མར་དཀོན་གཉེར་རྣམས་ལ་ཅོ་འདྲི་སྐྲ་རྩེད་ལྟ་བུས་གླེང་བསླང༌།
དེ་ལས་འཕྲོས་ནས་ཙ་རི་ཏྲའི་གནས་ཀྱི་ལེགས་བཤད་ཞིབ་ཅིང་རྒྱས་པ་ལམ་
ཡིག་ཡོངས་སུ་རྫོགས་པའི་གསུང་བཤད་ཡུན་རིང་བར་གནང་བས་དེར་
ཚོགས་ཀུན་སྐུ་ན་ཕྲ་མོ་འདི་ལྟ་བུས་མཁྱེན་པ་དང་སྤོབས་པ་ཟུང་དུ་འབྲེལ་བ་
གསུང་བཤད་འབྲེལ་ལེགས་ཤིང་མཐའ་ཆོད་བྱིན་ཆགས་པ་ཐོགས་མེད་དུ་
གསུང་བ་ནི་སྔོན་ཆད་མ་མཐོང་བའི་ཡ་མཚན་གསར་པའོ་ཞེས་ཕྱི་ནང་དྲག་
ཞན་ཐམས་ཅད་ཡིད་ཆེས་པའི་དད་པས་མྱོས། དེ་ནས་གསར་མ་ཡང་མཛོད་
ལ་ཕེབས་དུས་ཁྲུས་མཚོའི་འགྲམ་དུ་ཐོག་མར་མཚོ་རླབས་འཁྲུག་ཅིང་སེར་བ་
རྒོད་པ་སོགས་འཚུབ་ཆ་ཕྲན་བུ་དང༌། དེ་རྗེས་མཚོ་མཆོད་འདོད་གསོལ་
སོགས་གྲུབ་རྗེས་གློ་བུར་དུ་ནམ་མཁའ་གཡའ་དག །རྣམ་པར་རྒྱལ་བའི་
ཁང་བཟང་ལ་འཇའ་ཚོན་གྱི་གུར་ཕུབ་བའི་མཚན་མ་བཟང་། བདུད་མགོན་བླ་
མཚོར་བྱ་རོག་མང་པོས་བསུ་སྐྱེལ་བྱེད་པ་སོགས་ལྷ་སྲུང་འགོ་བའི་རྟགས་
དང་། གཞན་ཡང་མཚན་ལྟས་དང་གཟིགས་སྣང་ཡ་མཚན་པ་མང་པོ་བྱུང་
བའི་བསླབ་དོན་མ་བཅོས་ལྷུག་པར་གནང་འདུག་ཀྱང་། རེ་ཞིག་གསང་བ་

བསྒྲགས་པ་དངོས་གྲུབ་ཡལ་བའི་རྒྱུར་བཤད་པས་ཡི་གེར་མ་བཀོད།
༼༡༧༣་༽དེ་ལོ་ལྕགས་ཁྱི་གནམ་ལོར་ཚེས་པའི་དགུང་ཀེག་ཏུ་སོང་
གཤིས་གེགས་སེལ་སྐྱའི་རིམ་གྲོར་ཀོང་གནས་གཟིགས་པ་དང་། ཨོ་རོང་དུ་
ཡང་ཕེབས་ཞག་བཅས་ཀོང་ཕྱོགས་སུ་ཕེབས། ཨོ་རོང་ནས་ཆིབས་བསུ་སྣེ་
ལེན་རྒྱས་གཤོམ་དང་བཅས་རྫོང་དུ་ཕེབས་དུས་ཞལ་ངོ་རྣམས་དང་མཇལ་
འཛོམས་དགྱེས་སྤྲོའི་བསྙེན་བཀུར་བཟང་པོས་ཉིན་ལྟར་མཆོད། འབྲི་ཁུང་
དཀོན་མཆོག་ཕྲིན་ལས་བཟང་པོའི་རྣམ་སྤྲུལ་དགུང་ལོ་བདུན་པར་ཕེབས་པ་
སྤྱན་འདྲེན་གྱི་མི་སྣ་འབྱོར་པ་དང་འགྲིགས། ཁོང་རྣམ་པས་ཨོ་རོང་ལ་བླུ་
ཡོན་མཛོ་རྟ་གསེར་དངུལ་སོགས་ཁྱོན་གྲངས་དངུལ་སྲང་སྟོང་ཕྲག་གཉིས་
སྐོར་གྱི་ལེགས་འབུལ་དང་། སྐྱབས་མགོན་མཆོག་སྤྲལ་རྣམ་གཉིས་འདྲ་
བར་ཞབས་བརྟན་སོགས་རྒྱས་པར་མཛད། ཕར་ཡང་ཁྲི་ཕེབས་ལེགས་སྐྱེས་
ཞལ་དཀར་སྐུ་བེར་སོགས་དངོས་འབུལ་བསྩལ། ཀོང་ཕྱོགས་ཀྱི་སྡེ་དཔོན་
ཚོང་ཁག་སོགས་འབྱོར་ཡོད་ཐམས་ཅད་ནས་རྟ་དྲེལ་ཇ་སིག་སོགས་ཀྱི་འབུལ་
བ་བཟང་འགྲན་ལྟ་བུར་འདུག་པ་རྣམས་དགེ་རྩ་བྱང་ཆེན་དུ་བསྔོ་བ་སོགས་རེ་
བ་གང་བར་གནང་། དེ་ནས་རླུང་མདའ་བྱེ་མའི་མཆོད་རྟེན་དང་། མཚར་
སྤར་སྒྲུབ་ཕུག་བུ་ཆུ་ལྷ་ཁང་སོགས་ཀྱི་གནས་གཟིགས་དང་སོ་སོར་ཚོགས་
དང་མཆོད་འབུལ་རྒྱ་ཆེར་བསྩལ།

འབྲུག་ཆོས་སྡིངས་སྤྲུལ་སྐུ་དཔོན་གཡོག་ཉི་ཤུ་སྐོར་གྱི་ཆིབས་བསུ་
སྤོས་རྟ་རྒྱལ་མཚན་བ་དན་ཐོགས་པ་སོགས་ངོ་མཚར་བའི་གཟིགས་མོ་
དང་། ཐབ་བསུའི་སར་ཀུན་མཁྱེན་པད་དཀར་ཞབས་ཀྱིས་རྡོ་རྗེ་ཕྲེང་བའི་
དབང་བསྐུར་གནང་བའི་བཞུགས་ཁྲི་ཡིན་པ་དེར་རྟེན་འབྲེལ་གྱི་འཇུག་སྒོར་
དམིགས་པའི་ཀར་དྲིལ་སྤུས་ལེགས་དང་རིན་པོ་ཆེའི་འཕྲེང་བ་རྒྱ་བཟོ་ཁྱད་
ཅན་སོགས་ཕུལ། འདུས་ཚོགས་ནས་མཆོད་རྫས་རོལ་མོའི་བྱེ་བྲག་ཐོགས་པ་
རྒྱས་པས་བསུས་ཏེ། གདན་ས་དེ་ཉིད་དུ་དབྱར་ཐོག་བར་སྟན་ཆགས།
དེ་དུས་༧གཞུང་ས་མཆོག་ནས་ལར་རྒྱའི་སྐུ་རིམ་སྒྲུབ་དགོས་པའི་
བཀའ་རྒྱ་ལྕི་བ་དང་དགོས་ཆ་དངུལ་ཐོག་ཏུ་བསྒྲིལ་བའི་དངུལ་སྲང་ལྔ་བཅུ་
བཅས་ཕེབས་པར། འཇམ་དཔལ་ཚེ་བདག་གི་སྒྲུབ་པ་གཏོར་ཟློག་དང་བཅས་
པ་གནང་། དེ་ལོ་དཔོན་སློབ་ཁམས་པའི་དགོངས་རྫོགས་སྒྲུབ་མི་རྟ་དྲེལ་ཇ་
སིག་སོགས་ཀྱི་འབུལ་སྐྱེལ་དང་། ལ་དྭགས་རྒྱལ་པོ་དང་ཐུགས་སྲས་སྤྲུལ་
པའི་སྐུའི་མི་སྣ་སོགས་འབྱོར་བའི་ཡུལ་བབས་ཀྱི་ཞབས་བརྟན་འབུལ་བ་རྒྱ་
ཆེ། སོ་སོར་བཀའ་དབང་དང་འདོད་ཆོས་ཀྱི་འབྲེལ་བ་གནང་།
དཔོན་སློབ་ཁམས་པའི་དབུ་ཆེ་གྲྭ་ཚང་སྤྱི་ནས། མདོ་ཁམས་ཡུལ་དུ་
ཆིབས་བསྒྱར་གནང་དགོས་པའི་སྙན་འབུལ་ཞུས་ཤིང་། ཕྱིས་སུ་ཡང་བླ་མ་
བསྟན་འཛིན་དབང་ཕྱུག་དང་མགྲོན་གཉེར་བསོད་ནམས་དར་རྒྱས་སོགས་

རིམ་པར་འབྱོར་བའི་སྔོན་ཞུས་ལྟར་ནན་ཆེ་ཡང་། དེ་དུས་སྐུ་ན་ཕྲ་གཤིས་
བསྟན་པའི་དོན་དང་གདུལ་བྱ་དུས་བབས་ཀྱི་དགོས་དོན་ལྷག་པོ་མེད་པར་
འབུལ་སྡུད་ལྟར་སྣང་གི་ཕྲིན་ལས་དགོངས་པར་མ་བབས་ནས་བཤོལ།
དེ་དུས་ཕྱག་མཛོད་བགྲེས་པ་ཐོག་མར་བད་རླུང་ལྟ་བུ་ལ་རྗེས་སུ་སྙུན་
གཞི་སྣེ་མང་འཛོམས་པར། འཚོ་བྱེད་མཁས་མྱོང་ཅན་གསུམ་གྱིས་བཅར་
སྡོད་སྨན་བཅོས་སྒོ་མང་བགྱིས་ཀྱང་ཕན་ངོ་མེད་པའི་རིམ་ལོད་ནས་སྐུ་ཚེའི་
དུས་ལས་ཡོལ་བར། ཕྱག་མཛོད་དེ་ཉིད་དུས་རྒྱུན་ཐུགས་སྒམ་ཞིང་ཆེ་ཚུགས་
ཟིན་པ། ཆོས་དང་སྲིད་ཀྱི་བགྱི་བ་གང་ཅིར་མཁྱེན་རབ་རྣམ་དཔྱོད་ཆེན་པོས་
བསྟན་དོན་ལར་རྒྱ་འཛིན་མཁས་ཤིང་། ལས་འབྲས་ལ་ཐུགས་ཞིབ་པས་སྐུ་
ཆས་ལ་འབགས་ཟོས་དང་དགོས་མེད་ཀྱི་ལྷག་སྤྱོད་ཆུང་བས་ཕྱག་མཛོད་ཕྱི་
ནང་ཚང་མར་སྨར་བོལ་གྱི་འཁྱིལ་ཁ་ཆེ་བ་སོགས། སྒོ་དུ་མ་ནས་ལར་རྒྱར་
སྐུ་དྲིན་ཆེ་གཤིས་སྐུ་རྗེས་ཀྱང་དཔེ་ཟླ་བྲལ་བ་ལྟ་བུ་སོང་། མཚམས་འདིར་ཚིག་ཁ་
ཤས་ཆད་འདུག། དུས་རྒྱུན་བཞུགས་གནས་ཀླུ་སྡིངས་གསར་པར་རྫིང་བུ་དང་
ཆུ་བྱ། རྒྱ་བོད་ཀྱི་མེ་ཏོག་ཡུལ་ཁམས་ཐ་དད་པའི་ཤིང་སྣས་མཛེས་པའི་
ཚལ་དེར་སྐབས་སུ་འདུས་པའི་ཚོགས་ལ་དབང་ཆོས་དང་ཡུལ་མི་ལ་ཁྲོམ་
དབང་སོགས་དམ་པ་ཆོས་ཀྱི་འབྲེལ་བ་རྒྱ་ཆེ།
༼༡༧༣༡༽དེ་ནས་ལྕགས་ཕག་ལོ་མེ་རག་མདོ་བུ་ཆུ་གསང་བ་ཚལ་

དུ་ཕེབས། ཕ་བོང་གཡུ་སྦྲ། སྤོར་ཆེན་དཔའ་བོའི་རྫོང་། སྤོར་ཆུང་དཔའ་
མོའི་རྫོང་། དཔའ་བོ་རྡོའི་ཐོད་པ། དཔའ་མོ་གཡུའི་ཐོད་པ་སོགས་ལ་རྒྱང་
མཇལ་དང་དངོས་མཇལ་ཇི་སྙེད་གནང་། གནས་དེར་སྐུ་ཚེའི་སྒྲུབ་པ་བཅད་
རྒྱ་ངེས་ཅན་ཡུན་རིང་ཙམ་དང་། སྤྲེལ་ཟླའི་ཚེས་བཅུར་འཁོར་ལོ་སྡོམ་པ་ལྷ་
བཅུ་གསུམ་གྱི་སྒྲུབ་མཆོད་ཚོགས་བརྒྱ་རྒྱས་པར་གནང་སྐབས། སློབ་དཔོན་
ཆེན་པོ་ནམ་མཁར་བཞུགས་པ་དང་། ལྷ་དང་ཌཱ་ཀིའི་གཟིགས་སྣང་མང་ཙམ་
བྱུང་འདུག་པ་གསང་བ་སྒྲོག་པ་དངོས་གྲུབ་ཡལ་བའི་རྒྱུར་བཤད་པས་རེ་ཞིག་
ཡི་གེར་མ་བཀོད་ཅིང་། སླད་ནས་གསང་བའི་རྣམ་ཐར་ལོགས་སུ་འཁོད་པ་
ཞིག་རང་གཞན་ནས་གསོལ་བ་འདེབས་པར་འོས་སོ་སྙམ།
སླར་ཡང་འབྲུག་ཆོས་སྡིངས་སུ་ཕེབས་ཤིང་བླ་བྲང་ནས་ཞབས་བརྟན་
འབུལ་བ་རྒྱས་པ། ཕྱག་ཕྱི་སྐྱ་སེར་གང་ཡོད་ལ་ལག་འགྱེད་ཇ་བག་དང་ཀོང་
སྣམ་སྦུབས་རེ་སོགས་བཀུར་སྟི་བཟང་པོས་མཆོད་ནས། ཆབ་ནག་བརྒྱུད་
གོང་སོགས་ཀྱི་གནས་གཟིགས་དང་ཕེབས་ལམ་ཀུན་ཏུ་སྤྱན་འདྲེན་ཆིབས་
བསུ་ཆིབས་སྐྱེལ་སོགས། གྲོང་ཚན་ཡས་མས་ལྟག་འཕྲོད་པས་བར་
མཚམས་མེད་པའི་འབུལ་དཔངས་བསྙེན་བཀུར་འདུག་པ་རྣམས་ལ་ཕྱག་
དབང་ལྗགས་བསྔོ་སོགས་ཀྱིས་བསོད་ནམས་དོན་དང་ལྡན་པར་རྗེས་སུ་བཟུང་
སྟེ། སླར་ཡང་ཨོ་རོང་དུ་ཞག་ཤས་བཞུགས་རྗེས་ཕེབས་རྫོངས་ཀྱི་བཞུགས་

གྲལ་ཞབས་བརྟན་འབུལ་བ། རྒྱ་བོད་ཀྱི་དངོས་པོ་སྤུས་གཙང་ཞེ་འགྲོའི་
འབུལ་སྤམ་འཕྱུར་བུར་སྤུངས་ཤིང་། ཕྱག་ཕྱི་རྣམས་ལ་ཡང་ཇ་བག་དཀར་
ཡོལ་སོགས་ཀྱི་ལག་འགྱེད་རྒྱས་པ་གནང་། དེ་ནས་ཀོང་པོ་ང་ལ་བརྒྱུད་
དྭགས་པོ་རྣ་བ་རྫོང་པ། བང་རིམ་ཆོས་སྡེ། སྒམ་པོ། དགའ་ལྡན་རབ་
བརྟན་སོགས་སྐྱ་སེར་གྱི་སྡེ་རིས་མང་པོས་མཇལ་ཞིང་རིམ་པར་བྱར་དུ་
ཕེབས།
དེ་དུས་མི་དབང་བསོད་ནམས་སྟོབས་ཀྱི་རྒྱལ་པོའི་མཚན་ལུང་སྙན་
པའི་དྲིལ་ཆེན་བསྒྲགས་ནས་ལོ་ཤས་སོང་གཤིས། ཁྲི་འབུལ་མཇལ་ཁར་ལྷ་
སར་ཕེབས། མི་དབང་ཆེན་པོའི་མཇལ་ཁ་ལྷིང་ཆགས་ཐོག །སྤྱིར་གྱི་གྲུབ་
མཐར་ཕྱོགས་ལྷུང་སྤངས་པའི་སྐྱེས་ཆེན་དམ་པ་རྣམས་ལ་དད་པའི་ལྷག་
བསམ་ཟོལ་མེད་ཞུ་བ་དང་། ལྷག་པར་ཐམས་ཅད་མཁྱེན་པ་གོང་མ་ན་རིམ་
གྱི་དུས་ནས་ཕོ་ལྷའི་ཡབ་མེས་རྣམས་འབྲུག་པའི་ཡོན་བདག་ཏུ་གྱུར་པས་ད་
ལྟའི་བར་དུ་སྲུང་མར་ཇག་མེ་སོགས་བསྙེན་པའི་མུ་ཡིན་པས། དེང་ཡང་སྔོན་
གྱི་ཡོན་མཆོད་དད་དམ་ཆིག་སྒྲིལ་ལ་འགྱུར་བ་མི་ཡོང་བའི་བཀའ་བཞེས་ཆེས་
ཆེར་བཟང་བ་དང་ལྷན་ཅིག །གཉལ་སྨད་དམུ་ཤུལ་ནས་ལག་འདེབས་
དང་། མི་སེར་དུད་ཁ་བཅུ་གཅིག་གི་མི་ཁྲལ་ཡོང་འབབ་རྣམས་བོད་འབངས་
བསྟན་སྲིད་བདེ་ཐབས་ཀྱི་སྐུ་རིམ་དུ། གསང་སྔགས་ཆོས་གླིང་གི་གྲྭ་པ་

བརྒྱད་གྲས་དཔལ་མགོན་ཕྱག་བཞི་པ་དང་དགེ་བསྙེན་ཇག་མེའི་བསྐང་བ་རྒྱུན་
ཚུགས་ཀྱི་དགོས་ཆའི་དོད་དུ་རྩིས་གཞི་གཏན་འབེབས་ཀྱི་བཅད་ཁྲ་གསེར་ཐམ་
འབྱར་བ་སོགས་ཚད་མེད་པའི་བརྩེ་བ་ཆེན་པོས་བཟུང་བས་ལྷ་སར་ཟླ་བ་
གསུམ་ཙམ་འགོར་ཞིང་ལོ་གསར་བཞུགས་གྲལ་དང་། སྨོན་ལམ་ཆེན་མོར་
ཚོགས་མཇལ་ལ་ཕེབས་ཤིང་། ཚོགས་ཆེན་ལ་མང་ཇ་སྣེ་བཞག་སོགས་
བསྩལ།
དེ་ནས་བྱེ་ལ་བརྒྱུད་རྡོ་རྗེ་བྲག་ཏུ་སྤྱན་འདྲེན་གནང་བ་ལྟར་རིབ་ཙམ་
ཕེབས་ཤིང་རིག་འཛིན་སྤྲུལ་པའི་སྐུ་དང་མཇལ་འཛོམས་ཐུགས་ཡིད་འདྲེས།
དེ་ཉིན་ཚེས་བཅུའི་དུས་བཟང་དང་འགྲིགས་པ་བཅས་ཐུགས་ནང་གཤིན་པའི་
རྟེན་འབྲེལ་བརྟགས་དཔྱད་ལེགས། ཆིབས་ལམ་བསམ་ཡས་སུ་མཆོད་
འབུལ་དང་སྲུང་མར་ཕྲིན་ལས་བཅོལ།
དེ་དུས་སླེ་ལུང་རྗེ་དྲུང་རིན་པོ་ཆེའི་དུས་ཆེན་མཆོད་པ་དང་འགྲིགས་
པས་འོལ་ཁར་ཕེབས། མཁའ་འགྲོ་གསང་བ་ཡེ་ཤེས་སྒྲུབ་ཅིང་མཆོད་པའི་
ལས་རིམ་གར་འཆམ་སོགས་གཟིགས་མོའི་བྱེ་བྲག་དང་། གཏེར་སྲུང་ཉི་
བཞོན་མ་དང་བསམ་ཡས་ཁྲ་འབྲུག་སོགས་ཀྱི་དྲེགས་པའི་སྡེ་དཔོན་མང་པོ་
ཁོག་ཏུ་བརླམས་པའི་ལྷ་འདུས་མི་འདུས་ཀྱི་དུས་ཆེན་དེར། རྗེ་དྲུང་རིན་པོ་ཆེ་
ལ་གསང་ཡེའི་དབང་དང་། བྱད་འགྲོལ་གསེར་གྱི་ལྡེ་མིག་གཏེར་གསར་གྱི་

ལུང་ཆོས་རེ་གཉིས་གསན།
སླར་ཡང་ཨོ་རོང་བརྒྱུད་བྱར་དུ་ཕེབས། དེ་དུས་ཐུགས་གཡེང་ཆུང་
དུས་སུ་ཡོད་པས་མཆོད་བརྗོད་དང་དཀྱིལ་ཆོག་བསྐང་བ་སོགས་འཕྲལ་
དགོས་པོ་ཏི་གཉིས་ཙམ་ཐུགས་འཛིན་གྲུབ་པས། སྔ་དགོང་རྣམས་སུ་བྱམས་
ཆོས་སྡེ་ལྔ་དང་། བརྟག་གཉིས། སྤྱོད་འཇུག་སོགས་གཞུང་ཚོགས་ཇི་སྙེད་
དང་། ཆོས་འབྱུང་བསྟན་པའི་པདྨ་རྒྱས་པའི་ཉིན་བྱེད་དང་། རྗོད་བྱེད་ཚིག་
གི་རྒྱུད་སོགས་སྤྱི་དོན་སྙན་ངག་མེ་ལོང་། མངོན་བརྗོད་སོགས་ཉེར་མཁོ་
རྣམས་ཐུགས་འཛིན་དང་། ཕུག་ལུགས་ཞལ་ལུང་དང་རབ་བྱེད་དགུ་པ་
སོགས་ནས་སྐར་རྩིས་གསན་སྦྱོང་། ལོ་ཤས་བར་ལི་ཐུ་ཕྱག་བསྟར་མ་ཆ་
ཚང་གི་ས་རིས་གནང༌། དེ་རྗེས་སྙན་ངག་མེ་ལོང་གསན་ཞིང་། དེ་ཡང་
གཞུང་གི་གོ་རིམ་ལྟར་སྙན་ངག་ཆེན་པོའི་མཚན་ཉིད་དང་ཤར་ལྷོའི་ལམ་རྣམ་
དབྱེ་ནས་བཟུང་། སྒྲ་རྒྱན་དོན་རྒྱན་གབ་ཚིག་སྐྱོན་ཡོན་ངོས་འཛིན་གྱི་བར་དུ་
དཔེར་བརྗོད་གསུང་རྩོམ་ཚར་གཉིས་ཙམ་གནང་བ་རྣམས། གཙོ་ཆེར་མཁས་
དབང་དགེ་ལེགས་རྣམ་རྒྱལ་གྱི་འགྲེལ་པ་ལ་ཚད་མར་བཟུང་། བཞེད་པ་ཅུང་
ཟད་མི་མཐུན་པ་རྣམས་འགྲེལ་པ་ཁུངས་ཆེ་བ་རྣམས་གོ་བསྡུར་གྱིས་རྟོག་
དཔྱོད་དང་ངག་སྒྲོས་བཤད་རྒྱུན་ལ་གང་ཡོད་གསལ་འདེབས་སུ་ཕུལ།
གཞན་མ་དོགས་གཅོད་དྲིས་ལན་གྱི་རིགས་དང་ཁྱད་པར་འཕགས་བསྟོད་དང་

ལྷ་ལས་ཕུལ་བྱུང་གི་འགྲེལ་པ། ཨ་མར་ཀོཥ་དང་ཚིག་གཏེར་སོགས་མངོན་
བརྗོད་ཀྱི་འགྲེལ་པ། དེ་བཞིན་གཤེགས་པའི་སྐྱེས་རབས་དང་དཔག་བསམ་
འཁྲི་ཤིང་སོགས་ཚིག་རྒྱན་ལེགས་བཤད་མང་པོར་མཐའ་དཔྱོད་སྤྱན་རས་
ཨུཏྤལ་མཐིང་ཀའི་རེག་བྱ་ནན་ལྟར་ཕབ།
༼༡༧༣༢༽ཆུ་བྱི་ལོ་ཤར་བ་ནས། རྒྱ་མཚོ་བའི་གྲྭ་ཤག་ཁྲོད་དུ་
འབྱུང་པོའི་བྱ་ཉུལ་བ་སོགས་པྲ་རྟགས་འཚུབ་པ་མང་ཙམ་བྱུང་བར་བཟློག་
ཐབས་རིམ་གྲོ་འཕྲལ་འཕྲལ་བགྱིས་ཀྱང་། བསྟན་པའི་གེགས་སྲི་ལྷག་པར་
ལངས་པས། བྱ་པའི་བདེ་མགོན་སྒྲུབ་མཆོད་དུས་སུ། པད་དཀར་གྲྭ་ཚང་
དང་བཀྲ་ཤིས་མཐོང་སྨོན་པ་ཚོགས་དུང་འབུད་པ་སྔ་ཕྱིར་སྙད་པའི་འཁྲུགས་
འཛིངས་ཐལ་ཆས་བཀྲས་མཐོང་པའི་གྲྭ་པ་གཅིག་མཚོན་གྱིས་གུམ་པས།
མི་དབང་ཆེན་པོ་དགོངས་པ་གསེར་ལྟར་བཟང་བ་ཞིག་ལགས་ཀྱང་། འདི་
དུས་གྲྭ་ཚང་རྣམས་ལ་སྒྲིགས་ལམ་འགོ་ཆིངས་མེད་པའི་ཁྲིམས་འགལ་ཆེན་
པོར་དགོངས་ནས་དགོན་ཁག་གཉིས་སོ་སོ་ནས་གསེར་སྲང་བརྒྱ་རེ་སྒྲུབ་
དགོས་པའི་བཀའ་བཀོད་གནམ་ལྕགས་ཀྱི་འཁོར་ལོ་ལྕི་བས་མནན་པས། གྲྭ་
ཚང་གཉིས་ཀ་འཐོར་བར་བྱ་སྐབས། མཆོག་གི་བདག་ཉིད་ཆེན་པོ་བཤད་
སྒྲུབ་ཀྱི་བསྟན་པ་འཕེལ་བར་རེ་བ་ལ་ཪྙིང་པ་རྣམས་འཐོར་རྐྱེན་དུ་སོང་ན་ཅི་
ནས་མི་འོས་པས། རེ་ཞིག་སྒར་རང་ནས་ཆད་སྒྲུབ་ཀྱི་དངོས་པོ་གང་ན་ཅི་

ཡོད་ཕུལ་བའི་གཞུང་ས་རིན་པོ་ཆེའི་དགོངས་སེལ་ཞུ་བ་ལས་འོས་མེད་ཚུལ་
ཕེབས་པས། དེ་དོན་བཞིན་ཕྱག་མཛོད་ནས་འགན་ཁུར་བཞེས་པའི་གཞུང་ས་
ཆེན་པོར་ཞུ་སྐོར་དང་། ལྷུན་རྩེ་རྫོང་དུ་ཡང་ཡང་ཞུ་དོན་དང་བཅས་ཡང་ཏིག་
བཀའ་འགྱུར་གསེར་མ་སྤུས་ལེགས་ཤིག་དང་། དེ་འཕྲོས་དངུལ་རྐྱང་གིས་
ཁ་བསྐང་བའི་གསེར་སྲང་ཉིས་བརྒྱ་ལོངས་པ་ཕུལ་བས་རྟགས་ཙམ་འཛིན་
པའི་སྡེ་དགོན་དེ་དག་ཉམས་ཞིག་ཏུ་མ་སོང་ཙམ་དུ་གྱུར།
དེ་ནས་དཀར་བརྒྱུད་རིན་པོ་ཆེའི་ཟབ་ཆོས་མཐའ་དག་གསན་པར་
འོས་པ། དཔོན་སློབ་ཁམས་པ་དེ་ཉིད་དུས་དེར་འཁོར་ལོ་གསུམ་གྱི་བདག་
ཉིད་དུ་གྲགས་པས། ཆེད་མངགས་སྤྱན་འདྲེན་གནང་བ་ཡང་གློ་བུར་ཞི་བ
ཆོས་དབྱིངས་སུ་གཤེགས་པ་དང༌། གཞན་མ་སྤྲུལ་པའི་སྐུ་རྣམ་པ་གསུམ་
སོགས་སྐུ་ན་ཕྲ་དུས་སུ་སོང་བས་རིམ་འགྱངས་སུ་སོང་སྟབས། ཕྱག་མཛོད་
བླ་མའི་དྲུང་རྗེ་གོང་མའི་དབང་བཀའ་ལུང་ཁྲིད་དམ་པ་ཆོས་ཀྱི་བདུད་རྩིས་
ཐུགས་ཀྱི་བུམ་པ་གང་བར་མ་ཟད། རྒྱལ་བ་དམ་པ་ནས་རྗེ་གོང་མའི་བར་གྱི་
ཆོས་བརྒྱུད་གཞན་འདྲེས་མང་པོ་མེད་པའི་བརྒྱུད་ཐག་ཉེ་ཞིང་ཁུངས་བཙུན་
པས། ༧ཀུན་མཁྱེན་པདྨ་དཀར་པོའི་གསུང་པོ་ཏི་བཅུའི་ལུང་རྣམས་རྫོགས་
པར་བཞེས།
དེ་རྗེས་ཡོངས་འཛིན་འགྲོ་ཀུན་དགའ་བའི་གཅུང་རྗེ་དབོན་རིན་པོ་ཆེ་

ཐུབ་བསྟན་ཆོས་ཀྱི་དབང་ཕྱུག་གསན་རྒྱ་ཆེ་ཞིང་ཐུགས་སྣང་དག་པར་མ་ཟད་
སླེ་ལུང་རྗེ་དྲུང་རིན་པོ་ཆེ་ནས། རྗེ་དབོན་རིག་འཛིན་ཆེན་པོ་འདི་ཉིད་འཕགས་
ཡུལ་སློབ་དཔོན་ནཱ་གརྫུ་ནའི་སྤྲུལ་པ་འཁྲུལ་མེད་ཡིན་པས་མཆོག་གི་སྤྲུལ་པའི་
སྐུའི་རིགས་ཀྱི་ཁྱབ་བདག་ཏུ་འོས་སོ་ཞེས་པའི་བཀའ་སྩལ་བཟང་པོས་
མཚམས་སྦྱར་བས། དེ་ལོ་སླེ་ལུང་ནས་རྗེ་དབོན་རིན་པོ་ཆེ་སྤྱན་དྲངས་ཐོག་
བཀྲ་ཤིས་ལྷ་སྟེངས་སུ་ཚེ་རྟའི་དབང་བཀའ་འབུལ་བ་ནས་དབུ་བཟུང་། སྙན་
རྒྱུད་ཡིད་བཞིན་ནོར་བུའི་སྨིན་བྱེད་ཀྱི་ལམ་ཡབ་བཀའ་གསུམ། ཡུམ་བཀའ་
གསུམ། བདེ་མཆོག་ལུས་དཀྱིལ་དང་སྙན་རྒྱུད་མགོན་པོ་བཅས་པའི་དབང
བྱིན་རླབས། དཀོར་མཛོད་གསུམ་གྱི་འགྲེལ་པ་ཀུན་མཁྱེན་པདྨ་དཀར་པོས་
མཛད་པ་ལྟར་ལ་དོན་ཚན་སོ་སོའི་ཁོངས་སུ་ཡིག་རྙིང་རྣམས་ལྷན་ཐབས་སུ་
བཅུག་པའི་ཁྲིད་ངེས་པ་ཅན་དང་འཆད་ཚུལ་གཅིག་པའི་ལུང་། ལུས་མེད་
མཁའ་འགྲོའི་ཆོས་སྐོར་ཆ་ཚང༌། དཔལ་འབྲུག་པའི་ཉམས་བཞེས་སྒྲུབ་
ཐབས་སྐོར་ལྔ་ལས། བདེ་མཆོག་དངོས་གྲུབ་ཀྱི་སྐོར་ལ་ནཱ་རོ་མཻ་ཏྲིའི་ལུགས་
གཉིས་ཆ་ཚང༌། ཕག་མོ་བྱིན་རླབས་ཀྱི་སྐོར། ལྷན་སྐྱེས་ཀུ་སཱ་ལིའི་
སྐོར། བྱ་རོག་མ་བསྟན་སྲུང་གི་སྐོར། གཏུམ་པོ་ནུས་མཐུའི་སྐོར་བཅས་
པའི་དབང་དང་རྗེས་གནང་སྒྲུབ་ཐབས། རིག་གཏད། ལས་ཚོགས་སོགས་
ཀྱི་གླེགས་བམ་ཆ་ཚང་བ། འཕྲལ་དགོས་ཆོས་བཞིར་གྲགས་པ། རྡོ་རྗེ་

སེམས་དཔའི་སྐོར། ལས་ཀྱི་སྒྲིབ་པ་རྒྱུན་གཅོད་པའི་སྐོར། ཚེ་དཔག་མེད་
ཀྱི་སྐོར། ཐུགས་རྗེ་ཆེན་པོའི་སྐོར་བཅས་པའི་དབང་རྗེས་གནང་སྒྲུབ་ཐབས་
ལས་ཚོགས་ཚང་བ། རྔོག་དཀྱིལ་བདུན་གྱི་ཡབ་བཀའ་དགྱེས་རྡོར། ཡུམ་
བཀའ་ལྷ་མོ་བཅོ་ལྔ། རྡོ་རྗེ་གུར་རིགས་བསྡུས། རྡོ་རྗེ་གདན་བཞི། དེའི་
ཡུམ་བཀའ་ཡེ་ཤེས་དབང་ཕྱུག་མ། མ་ཧཱ་མཱ་ཡ། མར་ལུགས་གསང་
འདུས་མི་བསྐྱོད་པ། རྣམ་འཇོམས་ལྷ་བཅོ་ལྔའི་བཀྲུ་བྱབ་བསྲུང་བ་དང་དེ་
རྣམས་ཀྱི་དབང་། ཁྲུས་ལྷ་ལྔའི་རྗེས་གནང་བཀྲུ་བྱབ་བསྲུང་བ། རྗེ་པད་
དཀར་ཞབས་ཀྱི་རྗེས་གནང་ཉེར་གཉིས། སློབ་དཔོན་ཨ་བྷ་ཡའི་ཕྲེང་བ་སྐོར་
གསུམ་ལས། དབང་བསྐུར་རྡོ་རྗེ་ཕྲེང་བ་ལ་དཀྱིལ་འཁོར་ཉེར་བརྒྱད་ཡོད་པ་
དེ་དག་གི་དབང་། ས་སྐྱའི་གསེར་ཆོས་ཡེ་ཤེས་ཁྱུང་ཁྲ་སོགས་སྒྲུབ་ཐབས་
ཁྱེར་བདེ་མང་པོའི་རྗེས་གནང་རིག་གཏད། ཇོ་ནང་ལུགས་བདེ་མཆོག་དཀར་
པོ་བྱང་ཆུབ་སྒྲུབ་པ་དང་། ཚེ་སྒྲུབ་པའི་རྗེས་གནང་། ཛེ་ཏ་རིའི་ཚེ་དཔག་
མེད་ལྷ་དགུའི་དབང་།
དཀར་བརྒྱུད་རིན་པོ་ཆེའི་ཉམས་བཞེས་ཁྱད་པར་ཅན། ལྟ་བ་ཕྱག་རྒྱ་
ཆེན་པོ། སྒོམ་པ་ནཱ་རོ་ཆོས་དྲུག །སྤྱོད་པ་འབྱུང་བ་རོ་སྙོམས། འབྲས་བུ་
རྟེན་འབྲེལ་རབས་བདུན། ཀུན་ལ་གཅེས་པ་བླ་མའི་རྣལ་འབྱོར་ལྔ་ལས། ལྟ་
བ་ཕྱག་རྒྱ་ཆེན་པོ་ལ་བཤད་པ་ཚིག་གི་སྐོར། གདམས་ངག་ཉམས་ལེན་གྱི་

སྐོར། རྟོགས་པ་བྱིན་རླབས་ཀྱི་སྐོར་བཅས་པའི་སྒོམ་རིམ་ལམ་ཁྱེར་མན་
ངག་ཚང་བའི་ལུང་། ནཱ་རོ་ཆོས་དྲུག་གི་ལུང་། རྒྱས་པ་བསྲེ་འཕོའི་གཞུང་།
དངོས་པོའི་གནས་ལུགས་བཞི། ལམ་གྱི་རིམ་པ་བརྒྱད། སྦྱོར་བ་ཡན་ལག་
དྲུག །རིམ་པ་ལྔ། ཕྱག་རྒྱ་བཞི་འབྲས་བུའི་རིམ་པ་དང་བཅས་རྫོགས་པར་
སྟོན་པ་ཁྲིད་ཡིག་རྡོ་རྗེའི་ཐེག་པའི་ཤིང་རྟ་དང༌། འགྲེལ་ཆེན་རྡོ་རྗེ་འཆང་གི་
དགོངས་རྒྱན་བཞིན་ལ་ཡིག་རྙིང་རྣམས་འགྲེལ་པའི་དོན་ཚན་སོ་སོའི་ཁུངས་
སུ་གོ་རིམ་མ་འཆུགས་པར་བཅུག་པའི་འཆད་ཚུལ་བསྲེ་བ་འབུམ་ནག་ཏུ་
གྲགས་པའི་ལུང་། སྤྱོད་པ་འབྱུང་བ་རོ་སྙོམས་སྐོར་གསུམ་གྱི་གཞུང་དང་
ཡིག་སྣ་ཆ་ཚང་གི་ལུང་། འབྲས་བུ་རྟེན་འབྲེལ་གྱི་སྐོར་གཞུང་འགྲེལ་ཆ་
ཚང་། ཀུན་ལ་གཅེས་པ་ལམ་ཟབ་བླ་མ་སྒྲབ་པའི་སྐོར་གྱི་ལུང་། གྲུབ་ཐོབ་
ཨོ་རྒྱན་པའི་རྡོ་རྗེ་གསུམ་གྱི་བསྙེན་སྒྲུབ་ཆོས་སྐོར་ཡོངས་རྫོགས། ཞང་
བཀའ་རྒྱ་མ་པོ་ཏི་གཅིག །སྟོད་འབྲུག་གི་གཞུང་ལམ་ཁྲིད་ཆེན་བརྒྱད་དང་
ཁྲིད་ཆུང་བརྒྱད། སྨད་འབྲུག་གི་གཞུང་ལམ་ཐུབ་པ་ལྔ། ངེས་འབྱུང་ཆོས་
ལྔ། ཇོ་བོ་རྗེའི་ཆོས་ཆུང་བརྒྱ་རྩར་གྲགས་པའི་ལུང་། གཞན་ཡང་འཁོར་ལོ་
སྡོམ་པའི་རྒྱུད་ཉུང་ངུ་དང་། མཚན་བརྗོད། སྤྱོད་འཇུག་སོགས་ཕྲན་ཚེགས་
ཀྱི་ལུང་རྣམས་དང་། ཞིབ་པ་གསན་ཡིག་ཏུ་འཁོད་པ་ལྟར། དཀར་བརྒྱུད་
རིན་པོ་ཆེའི་ཕ་ཆོས་སུ་གྲགས་པ་ཕལ་ཆེ་བའི་དབང་ལུང་བུམ་པ་གང་བྱོའི་

ཚུལ་དུ་གསན། དེ་ནས་རིག་འཛིན་དམ་པ་སླེ་ལུང་དུས་ཆེན་ལ་ཕེབས་དགོས་
པས་དབང་ཆོས་ཕྲན་བུ་འཕྲོ་ལུས་ཀྱང་མི་འགྱངས་པར་འཕྲོ་རྣམས་འབུལ་
བར་ཞལ་གྱིས་འཆེས་ནས་ཕེབས་རྫོངས་འབུལ་ཆས་རྒྱས་པ་བཅས་རེ་ཞིག་
ཐེགས།
གདན་ས་ར་ལུང་གི་གཙུག་ལག་ཁང་གོང་འོག་ཚང་མ་རྙིང་ཧྲུལ་
ཆེས་པར་གཞུང་ས་ཆེན་མོ་ནས་ལས་ཡོར་འུ་ལག་ཕྲན་བུའི་ཞུ་རྟེན་དུ། སྤོས་
ཤེལ་ཆེ་ལེགས་དངུལ་སྲང་སུམ་བརྒྱའི་འགོང་ཚད་ཡོད་པ་སོགས་དངོས་
འབུལ་དང་བཅས་ཞུ་དོན་སྙན་དུ་གསོལ་བར། ཕྱིར་ཕེབས་སུ་ར་ལུང་འདི་རྗེ་
རྒྱ་རས་ནས་སེང་གེའི་མཚན་དགུ་སོགས་གྲུབ་ཐོབ་འབའ་ཞིག་གི་གདན་ས་
གནས་རྙིང་དུ་འདུག་པས་ཤིང་ཆ་བཟོ་རིགས་ཨར་འུལ་ཚོན་རྩི་སོགས་དགོས་
ཆ་ཆེ་ཕྲ་ཚང་མ་གཞུང་ནས་བསྟན་སྲིད་ལར་རྒྱའི་སྐུ་རིམ་དུ་དགོངས་པའི་ཡོང་
ཚུལ་གྱི་བཀའ་བཞེས་བླ་ན་མེད་པ་ཕེབས་དོན་བཞིན། ལོ་སྔ་ཕྱི་གཉིས་ཀྱི་བར་
ཨར་དཔོན་གྲོང་མོ་ཆེ་བ་དང་ཚོ་དཔོན་གཉིས་གནང་བར། སྒར་ནས་ཨར་
དཔོན་དང་སྐུ་ཚབ་གཉིས་ལ་ལེགས་འབུལ་བཅས་རྫོང་བདའ་གནང་། དེ་
སྐབས་ཐེག་ཆེན་ནོར་བུ་སྒང་གི་ཞིག་གསོ་ཆ་ཚང་དང་། ལྷ་ཁང་གཞན་མའི་
ཞིག་གསོ་གལ་ཆེ་བ་རྣམས་ཀྱང་གྲུབ་ཅིང་། ཞུ་རྟེན་སྤོས་ཤེལ་སོགས་ཕྱིར་
གནང་གི་བརྩེ་བ་ཚད་མེད་པ་ཆོས་ལྡན་རྒྱལ་པོའི་མཛད་པས་རྗེས་སུ་བཟུང་།

དེ་དུས་བསམ་ཡས་ཙིའུ་དམར་པོ་ཡིན་པར་ཁས་འཆེ་བ་ཞིག་ཉིན
མཚན་ངེས་མེད་ཁོག་ཏུ་ཞུགས་ནས་གདུབ་རྩུབ་ཆེ་བར་བྱུང་བས་བསམ་ཡས་
སུ་དོགས་གཅོད་ཞུས་པར། འདྲེའི་སྤྲུལ་གཟུགས་ཡིན་པར་འཆའ་གསུངས་
པས། དེ་ནས་བཟུང་ལྷ་ཚེས་རྣམས་ལ་ཁོག་ཏུ་ཕེབས་ཤིང་། རུ་འདྲེན་གྱི་
འཆམ་སོགས་ཆོས་སྐྱོང་དགྱེས་པའི་སྲོལ་བཏོད། རྗེ་དྲུང་རིན་པོ་ཆེ་སྦས་
ཡུལ་པདྨ་བཀོད་ཀྱི་གནས་སྒོ་འབྱེད་པར་དགོངས་པ་གཏད་པའི་དཔོན་གཡོག་
བརྒྱ་སྐོར་ཀོང་པོ་བརྒྱུད་ནས་ཕེབས་པ། ཀ་སྣམ་པ་སོགས་དཀར་སྲིད་
རྣམས་ནས་ཕེབས་ལམ་དང་ལེན་མ་ཞུས་པས་རེ་ཞིག་ཕྱི་འཐེན་གནང་། ཨོ་
རོང་སྡེ་པ་དཔལ་རྒྱས་ལ། ལས་དང་སྐལ་བར་ལྡན་པའི་དཔའ་བོ་སྨོན་ལམ་
གྱི་མཐའ་བཙན་པ་སྦས་ཡུལ་གྱི་གནས་སྒོ་འཚོལ་བའི་བཀའ་བབས་ཡོད་
པས། དང་དུ་ལེན་དགོས་པའི་བསླབ་དོན་ནན་ཆེས་པས་དེ་དོན་ལྟར་སྟབས་
འགྲོས་སུ་ཕེབས་པས། བཀག་ཡུལ་སྡིངས་སུ་གསང་དམག་གིས་དཔོན་
གཡོག་སུམ་ཅུ་ཙམ་བཀུམ་པའི་གཏམ་ངན་དང་བསྔོ་ཞུ་སོགས་འབྱོར་
པར། གནང་ཐེབས་བྲལ་བའི་ཐུགས་འགྱོད་ཆེ་བ་ནས་སྦྱང་བཞུ་སོགས་བདེ་
འགྲོའི་མཚམས་སྦྱོར་བསགས་སྦྱང་རྒྱ་ཆེན་པོ་གནང་།
༼༡༧༣༤༽དེ་ནས་ཤིང་སྟག་ལོ་དཔལ་འཁོར་ལོ་སྡོམ་པ་འབྲིང་པོ་
ལྷ་བཅུ་གསུམ་མའི་བསྙེན་ཆེན་ཟླ་བ་བདུན་བཅད་རྒྱ་དམ་པ་དང་། ཁ་སྐོང་

སྦྱིན་སྲེག་འབུམ་དུ་ཉེ་བ་བཅས་གནང་སྐབས་དངོས་ཉམས་སུ་ལྷའི་མཚན་མ་
དང་སྦྱིན་སྲེག་གི་མེ་པྲ་ངོ་མཚར་ཅན་མང་པོ་ཤར། དེ་རྗེས་ཙ་རིར་ལོ་
བསྒྲིགས་ལྟ་བུའི་མཆོད་འབུལ་སོགས་ལ་སྐོར་ཅིག་ཕེབས། འདི་སྐབས་ལ་
དྭགས་ནས་ཞབས་དྲུང་མཚོ་སྐྱེས་རྡོ་རྗེའི་གདུང་བརྒྱུད་སྐུ་མཆེད་གཉིས་ཆེད་
གཏད་ཕེབས་པ། མི་དབང་ཆེན་པོའི་བཀའ་བཞིན་གཅུང་པོ་འབྲས་སྤུངས་སུ་
ཐུགས་གཉེར་ལ་བཞུགས། ཐུགས་སྲས་བགྲེས་པ་མི་ཕམ་བསྟན་འཛིན་
དཔོན་གཡོག་མང་ཙམ་འབྱོར་པར་བཞེད་དོན་དང་སྦྱར་བའི་སློབ་གཉེར་ཉེར་
མཁོ་དང་ཀུན་མཁྱེན་ཆེན་པོའི་གསུང་འབུམ་པོ་ཏི་བཅུ་ཕྲག་གི་ལུང་བསྩལ།
༼༡༧༣༥༽ དེ་ནས་ཤིང་ཡོས་ལོ་འགོར་གཞུང་སའི་མཇལ་ཁར་
ཕེབས། སྔར་ལྟར་མཇལ་ཁ་དཀྱུས་དང་མི་འདྲ་བའི་རྗེས་འཛིན་དང་། ཆོས་
གཞིས་གང་ཡོད་ལ་གཞུང་ཁྲལ་གྱི་རིགས་དྲག་ཡང་བཙན་དང་མཐུན་པའི་
བཀའ་ཤོག་ཤེལ་ཐམ་ཆེན་མོ་བསྩལ་ནས་རེ་ཞིག་གདན་སར་ཕེབས། མི་རིང་
བར་གངས་ཅན་བསྟན་འགྲོའི་མགོན་པོ་བྱང་བརྒྱུད་མགར་ཐར་ནས་ཆིབས་
བསྒྱུར་གནང་བའི་མཇལ་ཁར་སླར་ཡང་ལྷ་ལྡན་དུ་ཕེབས། ཞབས་བརྟན་
ལེགས་འབུལ་གང་ཅི་མཆོད་ཡོན་ལྷན་རྒྱས་ཀྱི་སྤྱན་སྔར་ཐོགས་ཤིང་། ལྷ་
ལས་ཕུལ་བྱུང་དང་ཁྱད་པར་འཕགས་བསྟོད་བཅས་པའི་ལྗགས་ལུང་དང་རྒྱ་
ནག་གི་ཡོལ་གོ་རིན་པོ་ཆེ་སྣ་ཚོགས་ལས་གྲུབ་པ་སོགས་གནང་སྐྱེས་བཟང་

པོས་རྗེས་སུ་བཟུང་།
ཆིབས་ལམ་བདེ་ཆེན་ཆོས་འཁོར་དུ་མགོན་པོ་སྒྲུབ་མཆོད་དང་
འགྲིགས་པས་གར་འཆམ་སོགས་གཟིགས་མོའི་ཁྱད་པར་མང་པོ་དང་བསྙེན་
བཀུར་ཆེན་པོས་མཆོད། རིམ་པར་ཡར་འབྲོག་བརྒྱུད་གསང་སྔགས་ཆོས་
གླིང་དུ་ཕེབས་འཕྲལ་སླར་ཡང་རྗེ་དབོན་རིན་པོ་ཆེ་སྤྱན་དྲངས་པའི་སྔར་གྱི་
དབང་བཀའ་འཕྲོས། སྒྲུབ་ཐབས་རྒྱ་མཚོའི་རྗེས་གནང་ཉིས་བརྒྱར་ཉེ་བ།
སྲུང་མའི་དབང་པོའི་དབང་རྗེས་གནང་། དཀར་བརྒྱུད་གོང་མ་མང་པོའི་
གསུང་འབུམ་སྣ་ཚོགས་ཀྱི་ལྗགས་ལུང་རྫོགས་ནས། རྗེ་དབོན་རིན་པོ་ཆེ་
ཡུམ་སྲས་དཔོན་གཡོག་ཚང་མར་ན་བཟའ་དང་ཉེར་སྤྱད་དུ་འོས་པའི་དངོས་པོ་
སྤུས་དག་རིགས། གཏང་རག་གི་ལེགས་འབུལ་རྒྱ་ཆེ་བ། ཕེབས་སྐྱེལ་མི་
ཁལ་མང་རགས་བཅས་རེ་ཞིག་འོལ་ཁར་ཕེབས།
༼༡༧༣༦༽དེ་ནས་མེ་འབྲུག་ལོ་ནང་དུ། ལ་དྭགས་ཐུགས་སྲས་
དད་འདུས་ལྔ་བཅུ་སྐོར་ལ། ལམ་ཟབ། བདེ་མཆོག །གཏུམ་པོ། ཚེ་
དཔག་མེད། མི་འཁྲུགས་པ། གུར་དྲག་བཅས་པའི་དབང་དང་རྗེས་གནང་
ཉེར་གཉིས། ཁྲུས་ལྷ་ལྔ། ཚེ་རིང་མ། རྣམ་སྲས་བཅས་པའི་རྗེས་གནང་
རིག་གཏད། སྒྲུབ་སྐོར་སོ་སོའི་ལུང་བཅས་བསྩལ། དེ་ལོ་གསང་གླིང་ཀླུ་
སྡིངས་སུ་སྦྱར་སྡོང་མང་པོ་བཙན་སྐམ་དང་། རྒྱ་མཚོ་གྲྭ་ཚང་དུ་བཞུགས་

དུས་སྲོད་འཁོར་ལ་མི་ནག་ཐོག་ཚད་ལྷག་པའི་གཟུགས་ཅན་གྱི་གཟིགས་སྣང་
དང་དུས་མཚུངས་ཁྱི་འུར་ཆེན་པོ་བྱུང་བ་སོགས། དམ་སྲི་འབྱུང་པོའི་འཚུབ་
ལྷོང་ཆེ་བ་བྱུང་བར། དེ་འཕྲལ་ཨོ་རོང་དུ་མདའ་དཔོན་ཡབ་སྐུ་མ་འཚོ་བའི་
དགོངས་རྫོགས་སྒྲབ་མི་འབྱོར་བར། གཉལ་ལོར་བྱར་བཅས་པའི་གནས་
ཆེན་དང་དགོན་ཁག་སོ་སོར་མཆོད་འབུལ་མང་འགྱེད་བསྔོ་རྟེན་བཅས་
བཞུགས་སྒར་ནས་སྒེར་དུ་གནང་ཞིང་། ཡུམ་འོད་གསལ་བུ་འཁྲིད་སྐུ་སྒེར་
ནས་སྡེ་པའི་དགོངས་རྫོགས་སུ་རིན་ཆེན་ཕྲེང་བ་གྲྭ་ཚང་གཉིས་སྒྲིལ་བའི་མ་ཎི་
དུང་ཕྱུར་འགྲོ་ངེས་བཅས། བྱར་ཕྱོགས་སུ་སྐུ་རྗེས་སྒྲུབ་འོས་གང་ཡིན་དོ་
གལ་དུ་བསྩལ།
༼༡༧༣༧༽དེ་ནས་མེ་སྦྲལ་གནམ་ལོ་ཤར་མཚམས། མ་མགོན་
སྲས་གསུམ་སོགས་དམ་ཅན་རྒྱ་མཚོར་ཕྱི་ནང་གསང་གསུམ་གྱི་རྟེན་འཛུགས་
མངའ་གསོལ་ཤིན་ཏུ་རྒྱས་པར་གནང་། དེ་ལོ་ཙ་རིར་མཆོད་འབུལ་ཞབས་
སྐོར་དུ་ཕེབས་དུས། ཞྭ་སེར་བསྟན་པའི་གསལ་བྱེད་རྒྱལ་སྲས་རིན་པོ་ཆེ་
དང་། མདོ་ཁམས་ཀཿཐོག་རིག་འཛིན་ཆེན་པོར་གྲགས་པ་ནམ་མཁའི་སྙིང་
པོའི་སྒྱུ་འཕྲུལ་དྲ་བ་དེ་ཉིད་ཕེབས་པ་དང་འགྲིགས། གནས་དང་གང་ཟག་
བཟང་འཛོམ་རྟེན་འབྲེལ་ཤུགས་འགྲིག་དེ་བཞིན་ལ། ཕག་མོ་དང་གཟིམས་
ཁང་གཉིས་སུ་ཡང་ཡང་མཇལ་འཛོམས་ཚོགས་སྟོན་སོགས་ཐུགས་ཡིད་

གཅིག་འདྲེས་ནས། རིག་འཛིན་ཆེན་པོར་དཔལ་དུས་ཀྱི་འཁོར་ལོའི་དབང་
བསྐུར་རས་བྲིས་ལ་བརྟེན་ནས་བྱིས་པ་འཇུག་པའི་དབང་བདུན། གོང་ཆུང་
གོང་ཆེན་བདག་པོ་ཆེན་པོའི་དབང་བསྐུར་བཅས་བུ་དོལ་ཆུ་བོ་གཉིས་འདྲེས་
ནས་བརྒྱུད་པ་དང་།
ཁྱད་པར་ཕྱག་ཆེན་ལྷན་ཅིག་སྐྱེས་པ། ནཱ་རོ་ཆོས་དྲུག །རྟེན་འབྲེལ་
རབས་བདུན་མ། སྒྲོལ་དཀར་ཚེ་ཁྲིད་བཅས་པའི་ལུང་ཁྲིད་སྦྲགས་མར་
གསན་པར། ཁྲིད་གཞུང་སོ་སོར་ཚིག་དོན་ཉམས་མྱོང་ཟུང་དུ་འབྲེལ་བའི་
གསུང་བཤད། ལུང་རིགས་གནད་འགག་ཟབ་མོའི་སྒྲ་དབྱངས་སྙན་པོས་
མཆོག་གི་བདག་ཉིད་ཆེན་པོ་ཡང་ཤིན་ཏུ་མཉེས་པའི་ཐུགས་མོས་ཇེ་འཕེལ་
ནས། ཅིག་ཅར་དུ་བཞུགས་རིང་ཉིན་ལྟར། ཕག་དཀར་ཤེས་རབ་གསལ་
བྱེད་དང་འཕགས་པ་བཅུ་གཅིག་ཞལ། བདེ་མཆོག་རྡོ་རྗེ་མཁའ་
ལྡིང་། ལེགས་ལྡན་ནག་པོ་ཆེན་པོ་སོགས་སྒྲབ་ཐབས་རྗེས་གནང་མང་དུ་
གསན། ཕར་ཡང་རྗེ་སངས་རྒྱས་རྡོ་རྗེའི་ཤོག་དྲིལ་ཉེར་གཅིག་གི་གྲས་ནས་
སྐུ་གསུམ་ངོ་སྤྲོད་སོགས་གསན། སླར་ཅིག་ཅར་ནས་ཕེབས་གདོང་ཚོགས་
སྟོན་དང་ཞབས་བརྟན་འབུལ་བ་བསྟར་བ་ལ། དངོས་པོའི་རིགས་ནི་ཕྱག་ཏུ་
བཞེས་པ་ལྟ་ཅི། རྡོ་རྗེ་ཕག་མོའི་སྐུ་ལི་སེར་ཁྱད་ཅན་ཐུགས་དམ་རྟེན་དང་ན་
བཟའ་སྐུ་གཟན་གཅིག་རྟེན་འབྲེལ་ཁྱད་དུ་བཞེས་དགོས་ཚུལ་ནན་ཆེ་ཞུ་བར་

གནང་བ་ཡང་། བདག་བསྐྱེད་རིམ་ལ་གསལ་ཆ་ཕྲ་མོ་ཐོབ་པ་འདིས་ལྷ་སྐུའི་
གོ་ཆོད་པ་བྱེད། བྱ་བཏང་གནས་སྐོར་པས་རྟེན་གྱི་བདག་རྐྱེན་མི་འགྲུབ།
གཟན་ཡང་འཕྲལ་དགོས་གང་ཡིན་ལས་ཡོ་བྱད་ལྷག་པོ་འཛིན་ཚགས་སྤངས་
པ་ཡིན་པས་མཆོག་གི་སྤྲུལ་པའི་སྐུ་བསྟན་འཛིན་གྱི་སྐྱེས་ཆེན་དུ་གྲགས་པར་
མ་ཟད་བསྟན་པ་སྤྱི་སྒོས་ལ་ཐུགས་བསྐྱེད་རྒྱ་ཆེ་ཞིང་མཁྱེན་རབ་ཀྱི་མངའ་
བདག་འདི་ལྟ་བུར་འདུག་པས། བཤད་སྒྲུབ་ཀྱི་བསྟན་པ་རྒྱ་ཆེར་སྤེལ་བའི་
ཞབས་བརྟན་དུ་དམིགས་ནས་ཕར་འབུལ་གསུངས། འབུལ་ཆས་རྣམས་ཕྱིར་
བསྩལ།
རིག་འཛིན་ཆེན་པོ་དེ་རྙིང་འབྲུག་ཇོ་ནང་ས་དཀར་རིས་མེད་ཀྱི་གསན་
རྒྱ་རྣམ་གྲངས་སུ་མ་ཟད། ཐུགས་ཉམས་སུ་བཞེས་པས་ལུང་རྟོགས་གཉིས་
ཀའི་མངའ་བདག་ཏུ་བཞུགས་ཤིང་། འཇིག་རྟེན་གྱི་མཐུན་འཇུག་ངོ་འཛིན་
དང་། དངོས་པོའི་འཛིན་ཆགས་ཐུགས་ཀྱི་འཁྲི་བ་བཙན་ཆོད། རྒྱལ་བ་ལོ་
རྒོད་རྣམ་གཉིས་ཀྱི་རྣམ་ཐར་དམ་བཅའ་བཅུ་གཉིས་དང་མཐུན་པ་ཞིག་འདུག་
པ་དེ་ལོ་ནས་ཐུགས་འབྲེལ་ཤིན་ཏུ་ཟབ་པར་གྱུར། སླར་ཡང་གསང་སྔགས་
ཆོས་གླིང་དུ་ཕེབས།
བྱང་ཕྱོགས་གངས་རིའི་ཁྲོད་དུ་སྙིང་པོའི་བསྟན་པ་སྤེལ་བར་རྒྱལ་
བས་ལུང་བསྟན་པ། འགྲོ་བའི་མགོན་པོ་གཙང་པ་རྒྱ་རས་པའི་ཕྱི་རྟེན་བཀྲ་

ཤིས་སྒོ་མང་ཞིག་རལ་དུ་གྱུར་ནས་ཡུན་རིང་བ་དང་། ཕྱིས་སུ་ཞབས་དྲུང་
བསྟན་པའི་ཉི་མའི་དུས། གཙང་སྡེ་སྲིད་དང་ཐུགས་ནང་མི་གཤིན་པས་རྐྱེན་
བྱས་ཞབས་དྲུང་ཡབ་སྲས་ལྷོ་ལ་ཕེབས་རྗེས། འབྲུག་དང་ར་ལུང་གི་ཞལ་
འཛིན་རྗེ་གོང་མ་ལ་༧གཞུང་ས་རིན་པོ་ཆེ་ནས་བསྩལ་བ་ཡིན་ཀྱང་ར་ལུང་འདི་
ཆོས་གཞིས་ཡོང་འབབ་དང་། མི་སེར་ལས་མིས་མ་ལྕོགས་པས་ཞིག་གསོ་
སྔར་ཕན་མ་གྲུབ་པར། བདག་ཉིད་ཆེན་པོའི་ཐུགས་བསྐྱེད་སྨོན་པའི་ས་བོན་
དུས་སུ་སྨིན་པས་ཞིག་གསོ་འགྲུབ་པའི་དུས་ལ་བབ་པར་དགོངས་ནས། ལྷ་
ལྡན་དུ་མཆོད་ཡོན་མཆོག་གི་མཇལ་ཁ་དང་། ཨར་འུལ་བཟོ་རིག་སོགས་
གཞུང་ནས་བརྩེ་སྐྱོང་དགོས་པའི་ཞུ་དོན་བཅས་ལྷ་ལྡན་དུ་ཕེབས། རྩེ་ཤོད་
ལྷན་རྒྱས་ཀྱི་མཇལ་ཁ་དགོངས་པར་འབྱོར་ཞིང་། ཞིག་གསོའི་སྐོར་བསྟན་
འགྲོའི་རྣམ་དཀར་དུ་དགོངས་པའི་གཞུང་ནས་ཕན་གྲོགས་དགོངས་སྦྱར་ཞུ་
བའི་བཀའ་བཞེས་དང་། འཕྲལ་དུ་ཞིག་གསོའི་ཐེབས་སུ་འབྲུ་ཁལ་སྟོང་ཕྲག་
གི་བཀའ་འཛིན། ཇ་གོས་དར་སོགས་ཀྱི་གནང་ཆ་དང་། ཁྲོ་ཕུ་བྱམས་པའི་
ན་བཟའ་སྣམ་སྦྱར་མཛོད་གོས་སེར་པོ་ཡུག་ཆེན་ཉི་ཤུ་རྩ་ལྔ་ལམ་ཡིག་བཀའ་
ཤོག་ས་རིམ་ཟན་ཤིང་སོགས་གྲངས་བཅད་མེད་པའི་གང་དགོས་བསྐུལ་ཆོག་
པའི་ཤེལ་ཐམ་བཅས་སྤྱན་རྒྱང་བླ་ན་མེད་པས་གཟེངས་བསྟོད། གམ་པ་
བརྒྱུད་ར་ལུང་དུ་ཕེབས། དགུན་དུས་ཨར་ལས་སྐབས་སུ་མ་བབས་

པས། ཉང་གཞུང་དང་རྒྱལ་ཁར་རྩེ། པ་སྣམ་སོགས་ཡུལ་གྲུ་ཆེ་ཆུང་སོ་
སོར་ཁྲོམ་དབང་དང་སྒེར་དབང་འདོད་ཆོས་སོགས་མོས་པའི་ཁམས་དང་
འཚམས་པའི་ཕྲིན་ལས་ཕྱོགས་མེད་བསྐྱངས།
ཁྱད་པར་༧མི་དབང་ཆེན་པོ་ནས་གཙང་གཞུང་གི་ཆེ་བཙན་རྣམས་ལ་
ཐམས་ཅད་མཁྱེན་པ་ར་ལུང་གི་ཞིག་གསོར་ཕེབས་རྒྱུར་བཀུར་སྟི་དང་བླང་
དགོས་པའི་བཀའ་བཀོད་ཕེབས་འདུག་པ་དང་། སྔར་ནས་གཙང་གཞུང་རྗེ་
གོང་མ་ན་རིམ་ལ་དད་གུས་ཆེ་བ་བཅས། ལྷ་སྡེ་མི་སྡེ་ཚང་མས་སྤྱན་འདྲེན་
འབུལ་དཔངས་ཆེ་འགྲན་དུ་གྱུར། དཔལ་འཁོར་ཆོས་སྡེ་དང་ཞ་ལུའི་རྟེན་
གཙོ་ཕྱི་ནང་། ལྡེབས་བྲིས་ལ་རྒྱུད་སྡེའི་ལྷ་དང་དཀྱིལ་འཁོར་སོགས་མཁས་
གྲུབ་གོང་མ་རྣམས་ཀྱི་དགོངས་པ་ཁྱད་མཚར་འདུག་པ་རྣམས་ལ་ཞིབ་རྟོག་
གནང་། ཁྱད་པར་ཞ་ལུ་རི་སྦུག་གི་གཟིམ་ཆུང་དབང་ཁང་ལ་གཞུང་གི་དམ་
འབྱར་དུ་འདུག་པ་གཞིས་རྩེའི་རྫོང་དཔོན་སྦྲེལ་པོ་དང་། ཆོས་སྡེ་ཆེན་པོ་དྲུག་
འཛོམས་པའི་གཟིམས་སྒོ་དབྱེ། བིར་ཝ་པའི་དབང་བུམ་དང་བུ་སྟོན་རིན་པོ་
ཆེའི་ཕྱག་དཔེ་དབང་རྫས་སོགས་ཞིབ་མཇལ་གནང་། གཙང་གཞུང་གི་ཆོས་
སྡེ་ཕལ་ཆེ་བར་མང་འགྱེད་སོགས་གནང་། རིམ་པར་ཁྲོ་ཕུར་ཕེབས།
༧བྱམས་པ་ཆེན་པོར་ན་བཟའ་གོས་སྐྱེར་དང་། གོང་བ་དང་གྲ་རྣམས་ཇུས་
དམར་སྤུས་ལེགས་ལ་བཟོས་པའི་སྣམ་སྦྱར་དཔངས་སུ་འདོམ་ལྔ་དང་།

=
ཞེང་ལ་འདོམ་བཅུ་བདུན་ཡོད་པ་ཆེས་ལེགས་དང་གཞན་ཡང་འཕན་བ་དན་ཆེ་
ཆུང་དང་། ཇུས་པགས་སེ་རྒྱབ་ཐགས་མ་ཁ་དོག་སྣ་ཚོགས་ཡུག་ལྔ་སོགས་
མཆོད་རྫས་མང་པོ་གསར་སྦྱོར་གནང༌། ཁྲོ་ཕུ་བླ་སྤྱི་དགོན་ལག་སོགས་
འཛོམས་ཆེའི་ཞབས་བརྟན། གསོལ་སྟོན། དབང་ཆོས་ཞུ་བ་སོགས་ཆོས་
དང་ཟང་ཟིང་གི་འདུ་ལོང་ཆེན་པོས་ཟླ་བ་ལྷག་ཙམ་འགོར།
༼༡༧༣༨༽ས་རྟ་གནམ་ལོ་ཤར་བ་ནས། ལ་སྟོད་ཕྱོགས་སུ་གནས་
དང་ཞིང་ཁམས་སྦྱོང་བ་ལ་དགོངས་པའི་ཆིབས་བསྒྱུར་གནང་བ། ས་སྐྱར་
ཕེབས་དུས་ཆིབས་བསུ་དང་སྣེ་ལེན་རྒྱས་པ། བདག་ཆེན་གོང་མ་ངག་དབང་
ཀུན་དགའ་བསོད་ནམས་དབྱིངས་བཞུགས་ཀྱི་མཇལ་ཁ་བཞུགས་གྲལ་རྒྱས་
པ་དང་། ཚེ་དཔག་མེད་ལྷ་དགུ་དང་། རྟ་མགྲིན་སྐྱེར་སྒང་ལུགས་ཀྱི་བཀའ་
དབང་། ལམ་འབྲས་རྡོ་རྗེའི་ཚིག་རྐང་གི་ཆོས་འབྲེལ་བཅས་བསྩལ། བླ་
བྲང་ཆེན་པོ་བཅུ་བདུན་ཙམ་འདུག་པའི་ནང་ནས། བ་རི་ལོ་ཙའི་དུས་སྒྲོལ་མ་
དངོས་སུ་བྱོན་པའི་གཡུ་ཁང་མོ། མཽ་གལ་བུའི་ཆོས་གོས་ལྷུང་བཟེད་
དང་། སངས་རྒྱས་ཀྱི་རིང་བསྲེལ་བྲེ་དོ་བཞུགས་པར་གྲགས་པའི་རྣམ་རྒྱལ་
མཆོད་རྟེན། ས་པཎ་གྱིས་སྦྲ་བཟོ་མཛད་པའི་འཇམ་དབྱངས་གཟི་འོད་འབར་
བ༑ རྡོ་རྗེ་གདན་དུ་ཀླ་ཀློའི་པགས་པ་ལས་གྲུབ་པ་བསེ་འབག་ནག་པོ་འཕུར་
ཤེས་ཏེ་ངོ་མཚར་རྟེན་བཞིར་གྲགས་པ་དང་། གཞན་ཡང་སྐུ་གདུང་ཆ་བརྒྱད་

དུ་བགོས་པའི་མ་སྐྱེས་དགྲའི་རྟེན་སྐལ་ཕལ་ཆེར་བཞུགས་པའི་རིང་བསྲེལ་
ཐུམ། འཁོན་དཀོན་ཅོག་རྒྱལ་པོའི་སྐུ་གདུང་ཀླུ་གདོན་ཟིལ་གྱིས་གནོན་ཕྱིར་
རེངས་པའི་སྟབས་སུ་བཞུགས་པའི་སྐ་འབུམ། པུ་ཏྲའི་བླ་མཚོ་དང༌།
སྔགས་ནག་བོན་ནག་བཏུལ་བའི་འབྲོང་གསོབ་སོགས་མགོན་ཁང་གསར་
རྙིང་བཅུ་ཕྲག །འབྲི་ཁུང་རྟ་རྒྱུགས་སུ་གྲགས་པའི་ལྷ་ཁང་ཆེན་མོ་སོགས་
གཙུག་ལག་ཁང་རགས་རིམ་ལ་དཀོན་གཉེར་སོ་སོ་དང་། རྟེན་བཤད་ལོ་
རྒྱུས་སྨྲ་བའི་རབ་འབྱམས་པ་ཞིག་དང་མགྲོན་གཉེར་བཅས་གནང་བར་ཉིན་
ལྔའི་བར་གང་གྲུབ་ཀྱི་གནས་གཟིགས་དང་མཆོད་འབུལ་རྒྱས་པ། དཀར་
པོ་རྒྱང་གྲགས་སུ་གྲགས་པ་སྒྲོན་མའི་སངས་རྒྱས་བྱོན་ཟིན་རྣམས་ཀྱི་ཚོགས་
དུང་རྒྱ་ནག་ནས་འགྲོ་མགོན་འཕགས་པའི་འབུལ་ཆེན་གྲས་སུ་བྱུང་བ་དེ་ལ་
འདུ་བའི་གྲྭ་ཚང་ལྔ་ལ་མང་འགྱེད་གནང༌། སླར་ཡང་གྲམ་མཚོ། ཆུ་འདུས།
ཤེལ་དཀར། མངོན་དགའ་ཆོས་སྡེ་སོགས་ནས་སྤྱན་འདྲེན་དང་འབུལ་བ་
རྒྱས་པར་འདུག །
གཞན་ཡང་རྩིབས་རི་རྒོད་ཚང་། རྒྱལ་གྱི་ཤྲིར་གྲགས་པ་རྒྱལ་བ་
རྒོད་ཚང་པས། མི་ང་དང་གཅིག །བྱ་ཁྱོད་དང་གཉིས། བྲག་འདི་དང་
གསུམ་མིང་གཅིག་ཏུ་མ་སོང་རིང་མི་བསྒྲུབ་རི་ཞེས་སྒྲུབ་པའི་དམ་བཅའ་
བཞེས་པའི་བསྟི་གནས་བྱིན་ཅན། སྣང་བ་འདི་ཚོ་ཟང་ངེ་དང་ཐལ་ལེ་རང་

འདུག་ཅེས་སྐུ་དཔུང་གིས་གཤགས་པའི་བྲག་ཕུག་དེར། རྒོད་ཚང་པའི་སྐུ་
གསུང་བྱོན་བཞུགས་པ་ལ་མཆོད་འབུལ་སྨོན་ལམ་ཡུན་རིང་དང་གནས་
ཞག །གནས་འཛིན་བླ་མ་དང་བསམ་གཏན་པ་གང་ཡོད་ལ་ཕྱག་རྡོར་གྱི་
དབང་སོགས་ཆོས་འབྲེལ་བསྩལ་ནས། བསམ་གླིང་། ལྷ་གདོང་། ལྷའི་
སྡིངས་སོགས་སྟོད་འབྲུག་གི་དགོན་རྙིང་མང་པོར་ཞབས་ཀྱིས་བཅགས།
མཆོད་འབུལ་མང་འགྱེད་སྐབས་སྦྱར་དང་། བཅའ་བ་ཕྱུག་མོ་དགོན་དུ་རི་བོ་
ཆེ་ཞབས་དྲུང་གིས་གདན་འདྲེན་བྱུང་བ་ལྟར་ཞག་བཞུགས་ཐོག །ཞབས་དྲུང་
ལ་ཚེ་སྒྲུབ་ལྕགས་སྡོང་མའི་བཀའ་དབང་གསན། དེ་ན་རིག་འཛིན་ཡོལ་མོ་
བའི་ནང་རྟེན་མང་དུ་འདུག་པ་ཞིབ་མཇལ་གནང་། དེ་ནས་དིང་རི་གླང་འཁོར་
དུ་ཕ་དམ་པའི་རྟེན་འབྲེལ་གྱི་ཁང་བུ། ཐོ་ཡོར། རྫིང་བུ། གལ་ཆེ་རྣམས
དང་། རྡོའི་ཞལ་ལུ། ཟིལ་གནོན་གྱི་རྡོ་མཐིང་རིལ་ནག་པོ། དམ་པ་ང་ཐིམ་
མ་སོགས་ཞིབ་མཇལ་མཆོད་སྤྲིན་སྨོན་ལམ་གྱི་མཚམས་སྦྱོར་དང་། ར་ཆུ་
རྫོང་དུ་ཡུལ་མི་ལ་ཁྲོམ་དབང་དང་འབྱོར་ལྡན་མང་པོས་རང་ཁྱིམ་དུ་དབང་
ཆོས་ཞུ་བ་ཡང་དྲག་ཞན་ཕྱོགས་མེད་ཀྱི་ཕྲིན་ལས་བསྐྱངས། དེ་ནས་མཐོང་
ལ་བརྒྱུད་སྙེ་ནམ་དུ་ཕེབས་ལམ་འཕེལ་རྒྱས་གླིང་མཁན་སློབ་འདུས་གྲྭ་སྤྱི་
ནས་འདུ་ཁང་ཆེན་མོར་དཀར་སྤྲོའི་གཞིས་ལེན་དང༌། རྗེ་མི་ལའི་གྲོད་པ
ཕུག །གྱད་རྡོ། ཞབས་རྗེས་སོགས་མཇལ། མཆོད་འབུལ་ཚོགས་

བརྒྱ། གྲྭ་ཚང་ལ་མང་འགྱེད་སོགས་བསྩལ་ནས། རིམ་པར་སྙེ་ནམ་ཚོང་
འདུས་སུ་ཕེབས། བལ་བོད་ཀྱི་ཚོང་འདུས་འདོད་དགུ་འཛོམས་པས་གནས་
ཁག་འབྱོར་ཅན་མང་པོའི་ཁྱིམ་དུ་ཚེ་དབང་དང་། སྤྱི་ལ་ཁྲོམ་དབང་། ལྷག་
པར་ཤོ་དཔོན་མ་ཎི་སྒང་པས་བཀུར་སྟི་ཆེ།
དེར་རྡོ་དམར་ཞབས་དྲུང་དང་བྷུ་ཊ་སྤྲུལ་སྐུ་འབྱོར་བར། བདེ་མཆོག་
དང་དྲག་དམར། ལམ་ཟབ་ཀྱི་དབང་བཀའ་བསྩལ། སླར་ཡང་ཟུར་མཚོ་
ནས་ལ་སྟོད་བྱང་ལ་ཞལ་ཕྱོགས་པའི། གཅུང་རི་བོ་ཆེར་གྲུབ་ཐོབ་ལྕགས་
ཟམ་པའི་གཟིམས་ཕུག་ཁྱི་ཉལ་སྒོར་མོ། གདུང་རྟེན། འདམ་རིལ་མགོན་
ཁང་། སྐུ་འབུམ་མཆོད་རྟེན་ཆེན་མོ་སོགས་ཞིབ་མཇལ་གནང་། དེ་ནས་
ངམ་རིང་། ལྷ་རྩེ་རྫོང་། སྒྲོམ་པ་རྒྱང་སོགས་སུ་ཁྲོམ་ཆོས་འབྲེལ་ཚད་དོན་
ལྡན་ནས། རྟག་བརྟན་དམ་པའི་ཆོས་ཀྱི་གླིང་དུ་ཕེབས། ཀུན་མཁྱེན་ཇོ་ནང་
པས་གསར་བཞེངས་གནང་བ། དེ་ཡང་གནམ་སའི་དབང་ཕྱུག་བྱང་གཙང་
གཉིས་དང་མཆོད་ཡོན་འབྲེལ་གཤིས་སྟོབས་འབྱོར་བཀོད་པས་འཕགས་པའི་
གདན་ས་དེའི་རྩེ་ཤོད་བསྡོམས་པའི་གཙུག་ལག་ཁང་ཉི་ཤུ་སྐོར་དང་། ཁྱད་
པར་ཇོ་ནང་དུ་སྐུ་འབུམ་ཆེན་མོ་སོགས་ཞིབ་མཇལ་གནང་། མཁན་སློབ་དགེ་
འདུན་རྣམས་ནས་དད་གུས་ཤིན་ཏུ་ཆེ་བ་ཞུས། ཕར་ཡང་མང་ཇ་སྤྱི་འབུལ་
སོགས་སྤམ་བསྟོད་པ་གནང་། སླར་ཡང་ཁྲོ་ཕུ་དང་ཉང་གཞུང་བརྒྱུད་ར་

ལུང་དུ་ཕེབས།
ས་རྟ་ཟླ་བ་གསུམ་པའི་ཚེས་གཉིས་ལ་མཆོད་རྟེན་ཆེན་མོའི་རྨང་
བཏིང་བ་ནས་བཟུང་། རྒྱལ་རྩེ། ས་སྣམ། མདོ་ཆུང་། རྟིང་སྐྱེས་བཅས་
པའི་རྫོང་འོག་ནས་ཨར་མི་བཞི་བརྒྱ། ཨེ་ནས་རྡོ་བཟོ་ཤིང་བཟོ་སྦྲགས་པ་
བཅུ། ལས་དཔོན་ཡར་ཀླུང་སྐར་ཆུང་པ་བཅས་༧གཞུང་ས་རིན་པོ་ཆེ་ནས་
བརྩེ་བས་བསྐྱངས་པ་རྣམས་འབྱོར་པས། བཟོ་རིག་རྣམས་ལ་འཛུགས་སྟོན་
དཀར་སྤྲོ། ལྦ་ཏར། སོ་སོར་གྱོན་པ་ལེགས་པ་རེའི་གནང་ཆ། བྱིངས་ལ་
ཨར་སྟོན་རྒྱས་པ་བཤམས། མཆོད་རྟེན་ཆེན་མོའི་བཟོ་དབྱིབས་ཆ་ཚད་གང་
ཅི་རྙིང་པ་རང་གནས་ལས་གསར་བསྒྱུར་མེད་ཅིང་། ཤིང་ཆ་རྣམས་ལྷོ་འབྲུག་
ཕྱག་མཛོད་ལ་གཞུང་ས་ནས་བཀའ་རྒྱ་བསྩལ་བ་ལྟར། ཀ་གདུང༌། བད་
ཕུར། སྤང་ལེབ་བཅས་འདེང་ཚོད་འབྱོར། རྡོ་བཟོ་ཤིང་བཟོ་གང་ཅི་
མགྱོགས་བཅོས་སུ་མ་སོང་བའི་རུ་ང་སྤུས་ལེགས། ཚོགས་གསོག་སྒྲིབ་
སྦྱོང་ལ་བསམ་དགོས་པའི་བསླབ་དོན་གནང་སྦྱིན་བར་མཚམས་ཀུན་ཏུ་བསྩལ་
བས། ལས་ལ་འགྲུས་ཤིང་བཟོ་བཀོད་ལེགས་པ་བྱུང༌། བུམ་སྟན་ལ་གཙུག་
ཏོར་དྲི་མེད་དང་། གསང་བ་རིང་བསྲེལ་གྱི་དཀྱིལ་འཁོར་རས་བྲིས་སུ
བཞེངས་པ་ལ་རིན་སྡིངས་དཔོན་སློབ་བརྒྱད་གྲས་གཙུག་ཏོར་གྱི་ཆོ་ག་དང་།
སྤྱན་གཟིགས་མཆོད་པ་གཏན་ཚུགས་བཤམ་ཚུལ་རྣམས་མཐོང་བ་བརྒྱུད་པའི་

ཕྱག་ལེན་རྣམ་དག །སྲོག་ཤིང་དང་ཏོག་ལ་གཟུངས་ཆེན་སྡེ་བཞི་ཚན་ཆེ་
བ༑ དེ་བཞིན་གཤེགས་པའི་རིང་བསྲེལ་སོགས་དཀར་ཆག་ཏུ་གསལ་བ་ལྟར་
ནས། ནང་གཞུག་འོག་ཁང་རྣམས་ལ་འབྲུ་སྣ་ཁལ་གྲངས་མང་བ། ཇ་
འཁོར་དྲུག་མང་པོ། གོས་དར་ཟམ་རས་མི་ཁུར་མང་བ་དང་གཡུ་མུ་ཏིག་བྱི་
རུ་སྤོས་ཤེལ་སོགས་ཁལ་དུ་ལོངས་པའི་རིན་པོ་ཆེའི་བུམ་གཏེར། ཀླུ་དང་
བསྟན་མའི་བུམ་གཏེར་གཞུང་དང་མཐུན་པ། དུག་རིགས་སྤངས་པའི་དྲི་
བཟང་ཁྱད་པར་ཅན་ཕོན་ཆེ་བ། བང་རིམ་རྣམས་ལ་དེ་དང་ཆ་འདྲའི་སྟེང་
སཱཙྪ་མང་པོ་དང༌། སངས་རྒྱས་བྱང་སེམས་ཀྱི་སྣང་བརྙན་གྲངས་
མེད། གསུང་རབ་སྣ་ཚོགས་ཞལ་ཚང་པོ་ཏི་སྟོང་དང་བདུན་བརྒྱ། གླེགས་
ཤིང་གླེགས་ཐག་བཅས་པ་བརྩེགས་མར་བཞུགས་པ། དྲི་བཟང་དང་མཆོད་
པའི་ཁྱད་པར་མང་པོས་མདུན་བདར་བ་རྣམས་སླར་ཡང་རྩིག་པ་དང་ཞལ་
བས་ལེགས་པར་བསྡམས། ཆོས་འཁོར་རྣམས་གཡུ་རྩི་དང་། གདུགས་
གཉྫི་ར་དང་བཅས་པ་གསེར་ཟངས་ལས་གྲུབ་པ། དེ་ཡང་བཟོ་རྒྱའི་ཟངས་
དང་བལ་པོའི་གླ་ལྟོ་ཚང་མ་གཞུང་ས་ནས་བརྩེ་བས་བསྐྱངས་པའི་ལྷ་སར་
གཞུང་གི་བཟོ་གྲྭར་འཕྲལ་བཟོ་གནང་བའི་རྒྱབ་མི་སྐུ་ཚབ་དང་བལ་པོ་གཉིས་
བཅས་ས་རིམ་སྐྱེལ་དུ་ཉམས་ཆག་མེད་པ་ར་ལུང་དུ་རྫོང་བདའ་སོགས་༧མི་
དབང་མཆོག་ནས་ཚད་བཟུང་མེད་པའི་བརྩེ་བ་ཆེན་པོས་བསྐྱངས་པས།

ལས་གྲྭ་ཚུགས་ནས་ཟླ་བ་བཞིའི་ཁོངས་སུ་ལེགས་པར་གྲུབ། དཔལ་འཁོར་
ལོ་སྡོམ་པ་འབྲིང་པོ་ལྷ་བཅུ་གསུམ་མས་གཞུང་བསྲངས། སྟ་གོན་དང་
འབྲེལ་བའི་རབ་གནས་སྐུ་གསུམ་བྱིན་འབེབས། ཞི་རྒྱས་ཀྱི་སྦྱིན་སྲེག་ཁ་
ང་དང་བཅས་ཉིན་ཞག་བདུན་ཕྲག་ཏུ་རབ་ཏུ་གནས་པའི་མེ་ཏོག་འཐོར། དེ་
དག་གི་སྔ་ཕྱིར་འཇའི་གུར་ཁྱིམ་མང་པོ་དང་། འཁོར་ལོ་དང་པདྨའི་དབྱིབས་
གསལ་བར་དོད་པའི་མེ་ཏོག་གི་ཆར་བབས་པ་སོགས་ལྟས་བཟང་། སྔར་
ནས་ཡོད་ཁུངས་མི་འདུག་ཀྱང་ས་ལྷ་དང་གཞིའི་བདག་པོས་ཕྲིན་ལས་སྒྲུབ་
པའི་སྔ་ལྟས་སུ། དེ་སྐབས་ས་རྡོ་དང་། གཡམ་པ། ཨར་ཀ་སོགས་ཐག་
ཉེ་ནས་གང་དགོས་ཐོན་པས་ཨར་མི་བྱིངས་ཁག་སྦྱོང་ཆུང་ཞིང་། ཉིན་ལྟར་
མང་ཐུག་གསུམ་རེ་ཆག་མེད་དང་། ཉང་གཞུང་སྡེ་བདག་ཕལ་ཆེར་དང་རིན་
སྡིངས་སྐྱིད་སྦུག་སོགས་དགོན་ཁག་མང་པོ་ནས་ཨར་སྟོན། ར་ལུང་བླ་བྲང་
སྤྱི་སྒོས་ནས་གྲོལ་སྟོན། ཁྲོམ་ལ་ཚེ་དབང་སོགས་བསྩལ་བས་འུལ་ལག་
རྣམས་ཀྱང་ཁག་བསུན་དུ་མི་ལྟ་བར་སྒྱུ་ལུས་ཀྱིས་ཚོགས་གསོག་དོན་ལྡན་དུ་
བསམ་བཞིན་གྱེས། བཟོ་པའི་གླ་ཡོན་རྣམས་གཞུང་གི་གོང་བཅད་ཁྲ་མ་ལྟར་
ལ༑ གོས་སྣམ། རྒྱན་ཆ། གསེར་དངུལ་སོགས་དངོས་དག་པ་དང༌།
ཨར་དཔོན་སྐར་ཆུང་པ་དགེ་བའི་ཕྱོགས་ལ་ལྷག་པར་དཀར་ཞིང་། མཆོག་
གི་བདག་ཉིད་ཆེན་པོར་གུས་པ་ཆེ་བས་མཆོད་རྟེན་ཆེན་མོའི་འགན་བཞེས་རང་

དོན་ལས་ལྷག་པའི་དོ་གལ་ཆེ་བ་མཛད་གཤིས་གཏང་རག་གི་གནང་ཆ་གྱ་ནོམ་
བསྩལ། དེ་ལོ་རྟེན་བཞེངས་ལྡེབས་བྲིས་སོགས་ཞིབ་ཚགས་མ་གྲུབ་
ཀྱང་། ནམ་དུས་ཤོར་བས་ལས་མཚམས་བཅད་པའི་རང་གནས་སུ་ཕེབས་
པར་ཕྱོགས།
ལྷ་ལྡན་དུ་ཡས་ཕྱིན་ལྷན་རྒྱས་སུ་སྐུ་དྲིན་ལེགས་སོའི་མཇལ་འབུལ་
གྲུབ་ནས་ཆུ་བོ་རི་བརྒྱུད། གཞུང་སྤྲེ་ཞིང་དུ་དཀར་བརྒྱུད་བསྟན་པའི་སྤྱི་མེས་
རྗེ་མར་པའི་གདུང་རྟེན་དང་། དཔལ་ལྡན་ལྷ་མོའི་སྣང་བརྙན། རི་བོ་ཁྱུང་
ལྡིང་སོགས་ལ་ཐུགས་མོས་གུས་གདུང་ཤུགས་ཆེན་པོའི་འདོད་གསོལ་སྨོན་
ལམ། ཚོགས་བརྒྱ། མཆོད་འབུལ་སོགས་གནང་། ཕེབས་ལམ་དུ་གོང་
དཀར་ཆོས་སྡེ་དང་བྱམས་པ་གླིང་འདི་རྒྱུད་སྡེ་རྣམ་བཞིའི་དཀྱིལ་འཁོར་གྱི་
ལས་རིམ་སྒྲབ་ཅིང་མཆོད་པ། བཤད་པའི་བཀའ། སྨིན་པ་དང་གྲོལ་བའི་
ལམ་རིམ་སྤྱི་ལ་ཁུངས་ཆེ་བའི་སྙན་པ་ཆེ་བས་ཆོས་སྡེ་དེ་དག་གི་ཕྱི་ནང་རྟེན་
མཇལ་ཞིབ་པ་དང༌། ཁྱད་པར་གོང་དཀར་རྡོ་རྗེ་གདན་པའི་ནང་རྟེན་དབང་
རྫས་ཕྱག་དཔེ་ཁང་སོགས་གཞུང་གི་དམ་འབྱར་རྣམས་ཀྱང་རྫོང་ནས་སྐུ་ཚབ་
ཞུས་པས་ཞལ་དབྱེ། གྲྭ་ཚང་ལ་མང་ཇ་སྣེ་བཞག།ལྷ་ཁང་རྣམས་ལ་སྙན་
ཤལ་མཆོད་རྫས་དངུལ་སྤྱད་ཅི་རིགས་ཕུལ། རིམ་པར་བྱར་དུ་ཕེབས། དེ་
དུས་ཕྱག་མཛོད་བསྟན་འཛིན་བསམ་གྲུབ་རྗེ་གོང་མའི་ཆོས་བརྒྱུད་འཛིན་པའི་

སྲས་ཀྱི་ཐུ་བོ། སྲིད་སྐྱོང་གི་གནང་སྒོ་མཐའ་དག་བསླུ་མེད་རྒྱུ་འབྲས་ལ་
ཐུགས་གཏོད་པས་ཟོལ་མེད་དྲང་པོས་བསྟན་པའི་ཁུར་ཆེན་མཐར་ཕྱིན་ནས།
དེ་སྐབས་དགུང་ལོ་མཐོ་ཞིང་སྐྲ་གཅོང་ཆེས་པས་ཟུར་བཞུགས་དགོས་ཚུལ་
ལྟར་དགོངས་པ་གྲོལ། ཟླ་ཚེས་དགེ་བར་གཟིམ་དཔོན་བཤེས་གཉེན་དང་དབུ་
མཛད་འབྱུང་གནས་གཉིས་མཁྱེན་ཡོང་དང་བཀའ་ལ་བརྩི་བར་དགོངས་ནས་
གསར་བསྐོས་བསྐོ་འཇའ་རྒྱས་པ་དང་། སྒར་ཕྱི་ནང་ཚང་མས་ལེགས་སོ་
བཀྲ་ཤིས་མངའ་གསོལ་གྱི་རྟེན་འབྲེལ་ལེགས་པར་བསྒྲིགས།
༼༡༧༣༩༽ས་ལུག་གནམ་ལོ་ཚེས་སྐབས་ཀཿ ཐོག་རིག་འཛིན་ཆེན་
པོའི་ཐུགས་བསྐྱེད་བླ་ན་མེད་པའི་མཚམས་སྦྱོར་ལས་ཞ་ལུ་ནས། དགེ་སློང་
རྡོ་རྗེ་འཛིན་པ་རིན་ཆེན་འཇམ་དཔལ་དོན་གྲུབ་ཅེས་དེ་ཉིད་བཅུའི་ཚུལ་ལ་
མཁས་པས་རྡོ་རྗེའི་སློབ་དཔོན་ཆེན་པོར་འོས་པ་དེ་ཆེད་མངགས་བྱོན་པར།
ནག་ཉར་བུ་ལུགས་དུས་འཁོར་གྱི་དབང་བཀའ་རྒྱས་པ་ནས་དབུ་བཟུང་། བུ་
སྟོན་ཆེན་པོའི་ཞལ་ལུང་ཆད་མེད་ཀྱི་དབང་རྗེས་གནང་དང་། བུ་སྟོན་གསུང་
འབུམ་ཕལ་ཆེ་བའི་ལུང་རྣམས་རིམ་པར་གསན། དེ་ལོ་བྱ་པའི་རྫོང་གཞིས་
མངའ་ཞབས་རྣམས་དགའ་བཞི་གུང་ཞབས་དྲུང་ལྕམ་ལྷན་རྒྱས་ནས་ཞལ་
འཛིན་གནང་བར་ལེགས་འབུལ་ལ་ངོས་ཕེབས་གནང་།
བྱ་འབྲུག་མཆོད་ཡོན་གྱི་ལེགས་ལམ་སྔར་འཁྱུད་ལས་མི་གཡེལ་བའི་

བཀའ་མཆིད་སོགས་ཐུགས་ནང་ཤིན་ཏུ་དག་པ་གནང་། བྱ་པའི་གཞིས་ཡན་
ཐང་གུར་ཁང་གསར་ཟེར་བ་གསང་གླིང་དང་ཁད་ཉེ་བས་ཕུ་འབྲོག་རྩྭ་ཁའི་
མཁོ་བདེ་ཕྲན་བུ་ལ་དགོངས་པ་བརྗེས་ཞུ་བ་གནང་བར། དེ་ཁར་ཕན་སླེབ་
ཡོད་ན་དགོངས་པ་དང་བསྟུན་པ་ཅིས་ཀྱང་ཞུ་ཚུལ་གནང་བ་བཅས་པ་བརྗེས་
ཐོག་ཏུ་ཁེལ། དེ་ནས་ཙ་རིར་ལོ་བསྒྲིགས་མ་ཆག་པར་དགོངས་ནས་ཞབས་
སྐོར་མཆོད་འབུལ་ལ་ཕེབས། ཨོ་རོང་ནས་ཡུམ་དྲུང་དང་དྭགས་པོ་ཟུར་
མཁར་སྡེ་པ་བཅས་མཇལ་ཁར་འབྱོར། གནས་འཛིན་པ་སྤྱི་དང་ཕྱོགས་
འདུས་ཀྱི་ཁྲོམ་ཆེན་པོ་ལ་ཚེ་དབང་བསྩལ། འདི་སྐབས་རྡོར་འཛིན་བསྟན་
འཛིན་བསམ་གཏན་དང་། དབུ་རི་གཉེར་པ་བཅས་ཤེས་ཡོང་དང་བཟང་པོའི་
བསམ་སྦྱོར་དག་པས་ཚུལ་ཁག་རྣམས་ཀྱང་གྲ་འགྲིག་ཆེ་ཞིང་འདུན་པ་ཆིག་
སྒྲིལ་དུ་འདུག །སླར་ཡང་རི་བོ་ལྷས་བསྟན་དུ་ཕེབས་དུས་ལ་སྟོད་ཆུ་བཟང་
སྤྲུལ་སྐུ་བྱ་བཏང་འགའི་འཁོར་དང་བཅས་པས་ཞབས་བརྟན་སྐྱེས་འབུལ་རྒྱ་
ཆེར་སྤེལ། སྤྲུལ་སྐུ་དེ་ཉིད་དམའ་བའི་ས་དང་ཧྲུལ་བའི་གོས་གྱོང་ལྟོ་གོས་
གཏམ་གསུམ་ལ་ཁུར་ནས་རིའི་བུ་དང་ན་བུན་གྱི་གོས་འཛིན་པ་དཀར་བརྒྱུད་
གོང་མའི་རྣམ་ཐར་ཟིན་ཞིང་རང་བཞིན་ལྷན་སྐྱེས་དང་། ཞུ་བདེ་ལྷན་སྐྱེས་ཀྱི་
རྫོགས་རིམ་རྣམས་ལ་ཉམས་རྟོགས་ཀྱི་རྩལ་ཁ་རྫོགས་པར་འདུག་པས།
ངེས་དོན་གྱི་ཁྲིད་རྣམས་གསན་འོས་སུ་དགོངས་ནས། ཐོག་མར་སྔོན་འགྲོ་

ཐུན་མོང་དང་ཐུན་མོང་མ་ཡིན་པའི་ཁྲིད་ངེས་པ་ཅན་ཞག་བདུན་ལ་སོང་
མཚམས། སྨིན་བྱེད་དུ་རྡོ་རྗེ་ཕག་མོ་བརྡའི་དབང་དང་བཅས། ཕྱག་
ཆེན། ཆོས་དྲུག །བླ་སྒྲུབ་ཐུན་མོང་དང་ཐུན་མོང་མ་ཡིན་པ། རྟེན་འབྲེལ་
རབས་བདུན་མ། འབྱུང་བ་རོ་སྙོམས་བཅས་པའི་ཟབ་ཁྲིད་རྣམས་ཀུན་མཁྱེན་
ཆེན་པོའི་ཟིན་བྲིས་ཐོག་ནས་གོ་བ་ཉམས་མྱོང་རྟོགས་པའི་ཤན་འབྱེད་གསུང་
བཤད་མཐའ་དག་སོ་སྐྱེའི་སྣང་ཚུལ་དང་མཐུན་པར་ཞིབ་མོར་འབུལ་བཞེས་ཀྱི་
ཚུལ་བསྟན།
གཞན་ཡང་བསྲེ་འཕོའི་ལམ་སྐོར་ལ་གསུང་བཤད། རྒྱབ་ཆོས་སུ་
འཇམ་དབྱངས་སངས་རྒྱས་རྡོ་རྗེའི་གསུང་འབུམ་ཕལ་ཆེ་བ། རྒྱལ་དབང་
རྗེའི་རྣམ་མགུར། འཇམ་དབྱངས་ཆོས་གྲགས་ཀྱི་རྣམ་ཐར། ཡང་དགོན་པ་
དང་སྤྱན་སྔ་རིན་ལྡན། ཟུར་ཕུག་པ། འབའ་ར་བ་བཅས་པའི་རྣམ་པར་ཐར་
པའི་ལུང་རྣམས་བཞེས། གྲུབ་བརྙེས་སྤྲུལ་པའི་སྐུ་ལ། རྔོག་ལུགས་དགྱེས་
རྡོར་ལྷ་དགུ་མའི་དབང་དང་། དབྱངས་ཅན་མའི་སྒྲུབ་ཐབས་དགོས་ཚུལ་
གནང་བ་ཐུགས་བཞེད་ལྟར་བསྩལ། ཕེབས་རྫོངས་གཏང་རག་གི་རྣམ་པ་
རྒྱས་པ་བཅས། བྱ་བཏང་གྲུབ་བརྙེས་དམ་པ་རེ་ཞིག་ལ་སྟོད་ཕྱོགས་ཀྱི་
གནས་རི་ལ་གཟིགས།
དེ་སྐབས་ར་ལུང་སྐུ་འབུམ་ཆེན་མོའི་རྟེན་གཙོར་འཕགས་པ་བཅུ་

གཅིག་ཞལ་ཐོག་ཚད་གཉིས་མ་ཞིག་གསར་བཞེངས་ཀྱི་དགོངས་པ་གཏད་པ་
ལྟར། རི་མོ་བ་གཙང་ནས་དབུ་མཛད་མཚོ་སྒོ་བ་དང་ནེ་པ་ལའི་རིག་བྱེད་
མཁན་སཾ་གྷི་ཏི་སོགས་བཅུ།ལ་སྟོད་ལྷོ་པ་ཟངས་ལས་པ་བཅུ་སོགས་འབོད་
མི་གནང་བ་རྣམས་འབྱོར།དབུ་མཛད་དཔལ་ལྡན་རི་མོའི་ལས་ལ་དུས་དེར་
མཁས་པའི་རྩེར་སོན་ཞིང་། ལྷག་པར་ཆ་ཚད་ཐིག་རྩ་ལ་མཁས་པར་འདུག་
པས། ཐོག་མར་འཕགས་པའི་སྣང་བརྙན་མཐོ་ཚད་ཉེར་གཉིས་པ་དཔལ་མོ་
ལུགས་རྩ་ཕྱག་བརྒྱད་པ་ཤོག་བུར་སྐྱ་རིས་བཀོད་ནས་ཚུགས་དང་གོས་འཁྱུད་
ཕྱག་མཚན་རྒྱན་ཕྲ་ཚོམ་རྒྱས་བསྡུས་གང་ཅི་མཆོག་གི་བདག་ཉིད་གང་གི་
ཞལ་བཀོད་དགོངས་བཞེད་དང་བསྟུན་པ་དབྲི་བསྣན་བརྟན་འཁེལ་བཀོད་
རྗེས། བཟོ་པ་ཉི་ཤུ་སྐོར་གྱིས་ལས་རྒྱུན་ཟླ་བ་དགུ་ལྷག་བཅས་ལ། ཚ་
གསེར། ཕྲ་རྒྱན་སོགས་ཚང་མ་ལེགས་པའི་དཔེར་འཁོད་པ་གྲུབ་ནས་ལྷ་
བསྒྲིགས་ཧ་ལམ་དང་གེགས་མི་འཇུག་པའི་ཕྱག་ནས་བསྲུང་བ་རྡོ་རྗེའི་ཕྱག་
རྒྱས་བཏབ། དེ་ཞོར་དུ་རྒྱ་མཚོ་བའི་ཚོགས་དུང་ཆ་ལ་དངུལ་གྱི་དུང་གཤོག་
ལ་ཚ་གསེར་ཕྲ་རྒྱན་གྱིས་མཛེས་པ་ལེགས་པར་གྲུབ་ནས་བཟོ་པ་རྣམས་ལ་གླ་
ཡོན་དངུལ་རྐྱང་བཅས་ལྷ་སའི་བར་དུ་སྐྱེལ་མ་བཅས་ལོག །དེ་དུས་དབུ་
མཛད་མཚོ་སྒོ་བས་བཅོམ་ལྡན་འདས་མཁའ་འགྲོ་རྒྱ་མཚོ། དཔལ་དུས་ཀྱི་
འཁོར་ལོ། སྡོམ་པ་ཆེ་ཆུང་སོགས་སྔགས་ཐང་བཅུ་ཕྲག་སྤུས་ལེགས་ཐུགས་

དམ་རྟེན་དུ་འོས་པ་གྲུབ།
དེ་ལོ་གྲུབ་དབང་སྤྲུལ་པའི་སྐུ་ལྷོ་ཁ་བཞིའི་འགྲོ་དོན་དུ་ལྷོ་པས་ཞུས་
ངོར་གཞུང་ནས་རྫོང་བདའ་གནང་འདུག་པར། ཉེར་མཁོའི་དབང་ཆོས་
དགོས་གལ་ཆེ་བ་རྣམས་གསན་པར་ཕེབས་ཤིང་། ཞག་བདུན་ཕྲག་བཞུགས་
རིང་དཔལ་བདེ་མཆོག་ལྷ་བཅུ་གསུམ་དང་། མི་འཁྲུགས་པ་ཇོ་བོ་ལུགས།
ལྷན་སྐྱེས། ཚེ་དཔག་མེད་གསང་སྒྲུབ། ལྷ་མགོན། སྤྱན་རས་གཟིགས།
གྲྭ་ལྔ་བཅས་པའི་དབང་། རྗེས་གནང་དང་། གཞན་ཡང་ལྗགས་ལུང་ཕྲན་
ཚེགས་བསྩལ། ཕེབས་རྫོངས་སུ་གོས་བེར་གསེར་གཞི་མ། དབུ་ཞྭ། ཐུབ་
དབང་གི་དངུལ་སྐུ་སོགས་རྒྱས་པ། དེ་ནས་བྱ་ཡུལ་ཡང་རྩེ་རྫོང་དུ་ལྕམ་
ཞབས་དྲུང་སྟེང་ཞལ་གྱི་སྐྱའི་རིམ་གྲོར་སྤྱན་འདྲེན་ནན་ཆེ་འབྱོར་པ་ལྟར་དཔོན་
གཡོག་སུམ་ཅུ་སྐོར་ཆིབས་བསྒྱུར། བདུན་གསུམ་གྱི་བར་དུ་དཔལ་རྡོ་རྗེ་ནག་
པོ་ཆེན་པོ་ལྕམ་དྲལ་གཙོ་ཆེ་བའི་ཆོས་སྲུང་རྒྱ་མཚོའི་བསྐང་བའི་ཕྲིན་ལས་དང་
གཏོར་ཟློག་དམིགས་སུ་གང་འགྲོ་གནང་ཞིང་། བྱ་ནག་རྡོ་རྗེ་འཛིན་པ་རིན་
ཆེན་འོད་ཀྱི་བཀའ་སྲུང་དྲང་སྲོང་དངོས་བཞུགས་ཀྱི་གཟའ་ཁང་དུ་སྐུ་ངོས་
ཀྱིས་ཕེབས་ཤིང་། སྙན་ཤལ། རྟེན་རྫས། འཛིན་གཏོར་གསར་
སྤོ། ཐུགས་སྨོན་ཕྲིན་བཅོལ་གནང་། རྫོང་བཞུགས་སྐུ་ཚབ་ཞལ་ངོ་ལ་དྲག་
པོ་ཕུར་ཤམ་ཅན་གྱི་དབང་དང་། ཁྲོམ་དུ་ཚེ་དབང་བསྩལ་ནས། སླར་ཡང་

གསང་གླིང་དུ་རྒྱལ་ཟླའི་ཚེས་བཅུའི་དུས་ཆེན་ལ། དགེ་སློང་རྡོ་རྗེ་འཛིན་པ་
གང་དེར་བདེ་མཆོག་ལཱུ་ཡི་ལུགས་ལྷ་དྲུག་ཅུ་རྩ་གཉིས་རྡུལ་ཚོན་གྱི་དཀྱིལ་
འཁོར་དུ། སློབ་མ་ལྷག་གནས་དང་སྒྲབ་ཅིང་མཆོད་པའི་རིམ་པ་སྔོན་དུ་འགྲོ་
བའི་དབང་བཞི་རྫོགས་པར་གསན། དེ་སྐབས་སྔ་ཕྱིར་བུ་སྟོན་གསུང་འབུམ་
ནས། རྒྱུད་སྡེ་དང་པོ་གསུམ་གྱི་ལྷ་འབུམ་དང་། བདེ་མཆོག་གི་བུ་ཊིཀ་
སོགས་པུསྟཀ་ལྔ་དྲུག་གི་ལུང་གསན།
༼༡༧༤་༽དེ་ནས་ལྕགས་སྤྲེལ་གནམ་ལོ་ཤར་བའི་ལོ་གསར་དུས་
སྟོན་ལ་རྗེ་ནཱ་རོའི་བཀའ་སྲུང་དུད་སོལ་ལྷ་མོ་དངོས་བཞུགས་ཀྱི་སྤྱན་སྔར་ཕྲིན་
བསྐུལ། མཆོད་རྫས་སོགས་ལོ་བསྒྲིགས་ལྟར་བསྩལ། དེ་ལོ་མདོ་ཁམས་
ནས་ཆོས་ལུ་སྤྲུལ་སྐུ་དང་། བླ་མ་བསོད་ནམས་རྒྱ་མཚོའི་མི་སྣ། མཆོག་
ལྡན་སྐུ་སྐྱེ་དང་སྒར་ཐོག་གི་གཉེར་པ་སོགས་འབྱོར་པ་དང་། གཞན་ཡང་དད་
འདུས་མང་ཙམ་ལ་བདེ་མཆོག་དང་། ཚེ་དཔག་མེད། མི་འཁྲུགས་པ།
ལམ་ཟབ། གུར་དྲག་སོགས་ཀྱི་དབང་། བསྲེ་འཕོ་དང་ཕྱག་ཆེན་རྣམ་བཤད་
རྒྱལ་བའི་གན་མཛོད་སོགས་ཀྱི་ལུང་ཆོས་མང་པོས་རྗེས་སུ་བཟུང་། དེ་ལོ་ལ་
དྭགས་རྒྱལ་པོ་ཉི་མ་རྣམ་རྒྱལ་དང་བདེ་སྐྱོང་རྣམ་རྒྱལ་ཡབ་སྲས་གནམ་དུ་
གཤེགས་པའི་དགོངས་རྫོགས་རྟེན་རྔམས་ཆེ་བ་དང་མི་སྣ་བཅས་འབྱོར་པར།
བསྔོ་སྨོན་སྦྱང་བཞུ་སོགས་བདེ་འགྲོ་དང་བྱང་ཆུབ་ལ་འགོད་པའི་བཀའ་དྲིན་

ཆེན་པོས་རྗེས་སུ་བཟུང་། གཞན་ཡང་སླེ་མཁར་གོང་འོག་གི་རྒྱལ་མོ་གཉིས་
དང་བཀའ་བློན་སོགས་ཀྱི་འཕྲིན་འཁྱུད་མང་པོ་འདུག་པ་སོ་སོར་འབྱོར་ལན་
བཅས་རྫོང་བདའ་བསྐྱངས།
དེ་རྗེས་ཟླ་བ་གསུམ་པའི་ནང་དུ་མར་ཡུལ་ཧེ་མི་ནས་རྒྱལ་སྲས་སྤྲུལ་
པའི་སྐུ་ཞབས་སྐྱེལ་དཔོན་གཡོག་མང་རགས་ལྷ་སར་རྩེ་ཤོད་ཀྱི་མཇལ་ཁ་
གྲུབ་ནས་བྱར་དུ་ཕེབས་པར། ཞབས་བརྟན་དངུལ་དཀར་གྱི་དོང་རྩེ་སྟོང་ཕྲག་
བརྒལ་བ། དྲི་བཟང་། རྟ་དྲེལ། ཁ་ཆེ། སྟག་གཟིག་སོགས་ཀྱི་ཁྱད་ནོར་
མང་པོའི་འབུལ་བ་རི་ལྟར་སྤུངས། རྒྱལ་སྲས་སྤྲུལ་པའི་སྐུ་ཐོག་མར་སོ་ཐར་
གྱི་སྡོམ་པ་བཞེས་པར་རིགས་ཤིང་། དེ་ཡང་མཆོག་གི་སྐུ་ཞབས་བསྙེན་པར་
རྫོགས་པའི་དངོས་པོ་མ་བཞེས་པས་ཕྱག་མཛོད་ཀུན་སྤངས་པ་རྗེ་གོང་མའི་
དུས་ཀྱི་གནས་བརྟན་བགྲེས་པོ་ཡིན་པས། དེར་ཞུ་བ་འགབ་ཚུལ་ཕེབས་པ་
ལྟར་དཔོན་གཡོག་མང་ཙམ་ནས་སྐྱབས་གསུམ་འཛིན་པའི་དགེ་བསྙེན་གྱི་
སྡོམ་པ་དང་། བར་མ་རབ་བྱུང་། དགེ་ཚུལ་གྱི་སྡོམ་པ་རྣམས་ཚུལ་བཞིན་
བཞེས། སླར་ཡང་རིང་པོར་མ་ལོན་པར་མཁན་པོ་དེ་ཉིད་ཀྱི་དྲུང་དུ་བསྙེན་
པར་རྫོགས། དེ་རྗེས་སྐྱབས་མགོན་མཆོག་ནས་འཁོར་ལོ་སྡོམ་པ་འབྲིང་པོ་ནཱ་
རོ་ལུགས། རྡོ་རྗེ་མི་འཁྲུགས་པ། ལམ་ཟབ། གུར་དྲག །རྟ་མགྲིན། ཚེ་
དཔག་མེད་ཕྱི་སྒྲུབ་དང་། གསང་སྒྲུབ། གཏུམ་པོ་ཁྱུང་ལྔ་སོགས་ཀྱི་དབང་

དང་རྗེས་གནང་། འཕྲལ་དགོས་ཆོས་སྤྱོད་སོགས་ཀྱི་ལྗགས་ལུང་མང་དུ་
བསྩལ། ཕྱིར་ལོག་འབྱོན་མི་ཕྱག་མཛོད་ཡེ་ཤེས་ལྷུན་གྲུབ་སོགས་ལ་ཞལ་
གདམས་སྨོན་ལམ་ཞུ་བ་རྣམས་བཞེད་པ་ལྟར་གནང་། རྒྱལ་སྲས་སྤྲུལ་པའི་
སྐའི་ཞབས་འབྲིང་བློ་གསལ་བ་འགའ་དང་བཅས་དབང་རྗེས་གནང་གི་
ཁྲིགས་སྡེབ། སྒྲ་དང་། རིག་གཞུང་སོགས་ལ་གསན་སྦྱོང་དགོས་པའི་སློབ་
དཔོན་དུ། བདག་སྙོམས་ལས་པས་དོ་གལ་དགོས་པའི་བཀའ་ནན་ཆེན་པོ་
བསྩལ། དེ་ནས་ནག་པའི་ཉ་ལ་དགེ་སློང་ཉིད་ལ་དཔལ་དུས་ཀྱི་འཁོར་ལོའི་སྐུ་
གསུང་ཐུགས་ཀྱི་དཀྱིལ་འཁོར་རས་བྲིས་ལ་བརྟེན་པ། བསོད་ནམས་ཆེན་
པོའི་ཚོགས་ཀྱི་སླད་དུ་གོང་མ་ཆུང་བའི་དབང་། ཡེ་ཤེས་ཆེན་པོའི་ཚོགས་ཀྱི་
རྒྱུར་གོང་ཆེན། རྡོ་རྗེ་སློབ་དཔོན་དུ་གནས་སྦྱིན་པ་བདག་པོ་ཆེན་པོའི་དབང་
རྣམས་ཀུན་མཁྱེན་བུའི་ཕྱག་བཞེས་རྣམ་དག་ལྟར་གསན། དེ་ནས་ར་ལུང་དུ་
སྤྱན་འདྲེན་རྒྱུའི་འཕགས་པའི་སྣང་བརྙན་དང་སྲོག་ཤིང་སོགས་ལ་སྦྱང་ཁྲུས་
མདོར་བསྡུས་པ་གནང་ནས་ར་ལུང་དུ་སྤྱན་འདྲེན་སྔོན་རྫོང་གནང༌།
སྤྲེལ་ཟླ་ཚེས་བཅུ་ཆེན་མོར་གུ་རུ་དྲག་དམར་གྱི་སྒྲབ་མཆོད། གནོད་
སྦྱིན་ཙིའུ་དམར་བ་གཟུགས་ཁོག་ཏུ་བརླམས་པའི་དྲག་པོའི་རྔམས་ཟིལ་ཆེན་
པོའི་མདུན་སར། སྣང་སྲིད་ཀྱི་རུ་འདྲེན་འཇིགས་སུ་ཞུད་པའི་གར་འཆམ་
སོགས་ཀྱིས་བདུད་འགོང་ནག་ཕྱོགས་ཟིལ་གྱིས་གནོན་པའི་གཟིགས་མོའི་ངོ་

མཚར་སྔར་ལྟར་བསྐྱངས་རྗེས་མཆོད་རྟེན་ཆེན་མོའི་འཕྲོ་སྐྱོང་ལ་དཔོན་གཡོག་
མང་ཙམ་ཡར་འབྲོག་བརྒྱུད་ནས་ཆིབས་བསྒྱུར་གནང་། དེ་སྔ་ལོ་བཞི་ལྔའི་
བར་དུ་འབྲུམ་ནག་མེ་ལྟར་མཆེད་པས་གཙང་གཞུང་དུ་རྒྱུ་འགྲུལ་བཀག་པས་
ཤིན་ཏུ་གུ་དོག་ཀྱང་། མཆོག་གསུམ་སྤྱི་དང་ཁྱད་པར་གདན་རབས་དཀར་
བརྒྱུད་རིན་པོ་ཆེའི་ཐུགས་རྗེས། དུས་དེར་འགོ་ནད་ཀྱི་འཚེ་བ་མིང་མེད་དུ་
སོང་བས། བཟོ་རིག་ཨར་འུལ་གང་ཅིའི་ལས་བྱེད་རྣམས་བསྐུལ་བདེ་གུ་
ཡངས་པའི་དུས་སྐབས་བཟང་པོ་དང་འགྲིགས།
དེ་དུས་གཞུང་ས་རིན་པོ་ཆེར་ཞུ་དོན་པ་བརྫངས་པ་རྣམས་འཁོར
༧མི་རྗེ་མཆོག་ནས་བརྩེ་བའི་གཟིགས་པ་སྔར་འཁྱུད་བཟང་པོ་ལྟར། ལས་
བྱེད་དོ་དམ་སྐུ་ཚབ་ཚོ་དཔོན་མཆེད་གཉིས། རི་མོའི་དབུ་མཛད་མཚོ་སྒོ་བ་
དང་དོན་ཡོད། གཙང་རོང་ཁུལ་གྱི་བྲིས་པ་མཁས་གྲ་བཅུ་སྐོར། སྙེ་གཡག་
གི་གཞིས་འོག་ནས་ལས་འུལ་དྲུག་ཅུ་སྐོར་བརྩེ་བས་བསྐྱངས་པ་རྣམས་རིམ་
པར་འབྱོར། སླར་ཡང་ཨེ་དང་འོན་གྱི་བྲིས་པ་སུམ་ཅུ་སྐོར་དང་མཐིང་སྤང་
སོགས་ཚོན་སྣ་ཚོགས་དྲེལ་རྒྱབ་གསུམ་ཙམ་རྫོང་བདའ་གནང་བྱུང་བ་བཅས
ལྷ་བྲིས་པ་ཁྱོན་བསྡོམས་ལྔ་བཅུ་སྐོར་ནས་ལས་རྒྱུན་ཟླ་བ་གསུམ་གྱི་བར་
ལྡེབས་བྲིས་ལ། སྐུ་འབུམ་ཆེན་མོའི་བྲེ་ནང་དུ་རྡོ་རྗེ་འཆང་ཆེན་པོ་ལ། གྲུབ་
ཐོབ་བཀའ་བཞིའི་བརྒྱུད་པ་དང་། དཀར་བརྒྱུད་ཡ་བཞི་སོགས་སྣང་བརྙན་

མང་བ། བུམ་ལྡིར་དུ་དུས་གསུམ་སངས་རྒྱས་ལ་སྒྲོན་མེའི་བསྐལ་བཟང་
སྟོང་གིས་བསྐོར་བ། རྟེན་ཆེན་གྱི་མཐའ་བསྐོར་དུ། གོང་ཞབས་མཆོད་ཡོན་
དང་། དཔལ་འབྲུག་པ་འདི་ཉིད་ཀྱི་འཁྲུངས་རབས་བརྒྱུད་པ། གདོང་ཆེན་
སྟེང་དུ་ཤར་དུ་དཔལ་དུས་ཀྱི་འཁོར་ལོ་ལ་སྡོམ་པ་ཆེ་ཆུང་སོགས་ཀྱིས་བསྐོར་
བ༑ ལྷོར་འཁོར་ལོ་བདེ་མཆོག་ལྷ་བཅུ་གསུམ་ལ་ཕག་མོ་ལྷན་སྐྱེས་སོགས་
རྣལ་འབྱོར་གསང་མཐའི་ལྷ་གཙོ་བསྡུས། ནུབ་ཏུ་དཔལ་དགྱེས་པ་རྡོ་རྗེ་ལ་
མ་རྒྱུད་གཙོ་བསྡུས། བྱང་དུ་གསང་འདུས་མི་བསྐྱོད་རྡོ་རྗེ་ལ་ཕ་རྒྱུད་གཙོ་
བསྡུས། ལྷ་ཁང་ཆུང་བ་རྣམས་སུ་སངས་རྒྱས་སོ་ལྔ། གནས་བརྟན་བཅུ་
དྲུག །ཀུན་མཁྱེན་པདྨ་དཀར་པོའི་ངོ་མཚར་རྟགས་བརྒྱད། དྲག་པོ་དམར་
ཆེན། ཚེ་ལྷའི་ཚོགས་མང་པོ། གདོང་ཆེན་འོག་མའི་ཤར་དུ་རྡོར་དབྱིངས་
རྣམ་སྣང་ཆེན་པོར་ཡོ་གའི་ལྷ་ཚོགས། ལྷོར་རྣམ་སྣང་མངོན་བྱང་ལ་གཉིས་
ཀའི་རྒྱུད་ཀྱི་ལྷ་ཚོགས། ནུབ་ཏུ་ཚེ་དཔག་མེད་ལ་ཚེ་ལྷ་དང་རིག་པའི་རྒྱལ་
མོའི་ཚོགས། བྱང་དུ་ཐུབ་ཆེན་དམ་ཚིག་གསུམ་བཀོད་ལ་ཀྲྀ་ཡའི་ལྷ་ཚོགས།
སེང་ཁྲིའི་ཤར་དུ་རྒྱལ་ཆེན་སྡེ་བཞི། ལྷོར་གསང་བའི་བདག་པོ་ལ་ཕྱོགས་
སྐྱོང་བཅོ་ལྔ་དང་ཀླུ་ཆེན་གྱིས་འདུད་པ། ནུབ་ཏུ་མགོན་ཁང་གི་བཀོད་པ་ལ་
གཙོ་བོར་དཔལ་ཡེ་ཤེས་ཀྱི་མགོན་པོ་ཕྱག་བཞི་པ་དང་ལས་མགོན། དཔལ་
ལྡན་ལྷ་མོ་འདོད་དབང་མ་སོགས་གཞན་ཡང་ཆོས་སྐྱོང་གཙོ་འཁོར་མང་

པོ། བྱང་དུ་རྒྱལ་ཆེན་ངལ་བསོས་པོ་ཡུམ་བློན་སྲས་དང་ཕོ་བྲང་བཅས་པ།
མདོར་ན་རྩ་བ་གསུམ་གྱི་ལྷ་ཚོགས་བཀའ་སྡོད་དང་བཅས་པའི་བྲིས་སྐུ་སུམ་
སྟོང་ལྷག་བཅས་བཞུགས་པ། སྐྱ་རིས་རྣམས་མཚོ་སྒོ་བས་ལག་བསྟར་
དང་། རི་མོ་བ་བྱིངས་ནས་ཚོན་མདངས་ལེགས་པ་མགྱོགས་བཅོས་སུམ་
སོང་བ་རྒྱན་སྤྲོས་ཡུལ་ལྗོངས་ཀྱི་བཀོད་པ་ཡང་བཤད་ཚོད་ཁུངས་དང་འབྲེལ་
བ༑ གསེར་རིས་འགྲོ་གང་ཆེ་ལ་ཕལ་ཆེར་པྲ་རྩིས་མནན་པས་འཕྲལ་ཕུགས་
སུ་གྲུབ་འབྲས་གཙང་ཞིང་སྲ་བརྟན་ཁེལ་བ་གྲུབ། འདི་སྐབས་ཨོ་རོང་ནས་
སྡེ་པ་བསོད་ནམས་རབ་བརྟན་གྱིས་སྐུ་ཚབ་མཆེད་མངགས་བཅས་མཆོད་རྟེན་
ཆེན་མོའི་ཞལ་འདེབས་སུ་དངུལ་སྲང་སྟོང་ཕྲག་གཅིག་གི་དོད་དུ་བཟང་རྔ་
འཁོར་དྲུག་བརྒྱ་དང་གསུམ། མཪ་ཁལ་བརྒྱད་བརྒྱ་ལྷག་ཙམ་བཅས་རྣམ་
དཀར་རླབས་པོ་ཆེས་མཆོད། ལས་གྲྭ་ཚུགས་པ་ནས་བཟུང་བཟོ་རིག་ལས་
བྱེད་ཚང་མར་ནད་དང་ཉེར་འཚེ་གཏན་ནས་མེད་པའི་འཕྲོད་ལམ་ཆེ་ཞིང་།
ལྡེབས་བྲིས་ཤིང་རྩི་ཚང་མའི་ཚོན་དང་གསེར་སོགས་རྒྱུ་གྲོན་མ་རྩིས་པར་
བདག་གཞན་གྱི་ཚོགས་གསོག་ལ་དགོངས་པའི་ལྷོད་ཡངས་ནས་སྟེང་ཤོད་
ཚང་མའི་ལྷ་བཀོད་རི་མོའི་སྐྱོན་སེལ་རྒྱས་བསྡུས་གང་ཅིར་སྐུ་ངོས་ཀྱིས་ཡང་
ཡང་ཞབས་ཀྱིས་བཅགས་ཤིང་ཞལ་བཀོད་ཞིབ་ཆར་བསྩལ། རྒྱལ་བའི་སྣང་
བརྙན་བསྐྲུན་པའི་བཟོ་བོ་རྣམས་བཀུར་སྟིའི་ཡུལ་དུ་དགོངས་ནས་ཐོག་མཐའ་

བར་གྱི་སྟོན་མོ་དང་། བར་མཚམས་སུ་དགུང་སེང་དགའ་སྟོན་སོགས་དང་།
གླ་ཐོབ་ཏུ་དངུལ་ཇ་མར། གོས་སྣམ། རྟ་སོགས་སྤུས་དག །རྩིས་གཞིའི་
ཕྲ་བཟུང་ཆེར་མེད་པ་རྣམ་དཀར་ཚོགས་གསོག་ལ་དགོངས་ནས་མགུ་བ་
བསྐྱེད་པ་བསྩལ། ཆེན་པོའི་དབྱིངས་བཞུགས་སྦུབས་ལྡིར་སྤངས་ནས་དྲག་
ཞན་ཚང་མ་དང་མཐུན་འཇུག་གི་མཛད་ཕྲིན་སེམས་དཔའ་ཆེན་པོའི་ངང་ཚུལ་
ལ་དེར་འདུས་ཐམས་ཅད་ཉིན་བཞིན་དད་པའི་ཆ་ཤས་འཕེལ་བས། བཟོ་རིག་
དོ་དམ་ལས་དམངས་གང་ཅིར་རྒྱུ་མཚན་གོ་གསེད་གཏོང་མི་དགོས་པར་
གསུང་རྡོ་རྗེ་དད་པའི་པདྨོར་བཟུང་བའི་སྒྱུ་ལུས་ཀྱི་ཞབས་ཏོག་དང་དུ་བླངས་
པས་རྟེན་བཞེངས་ཕྱི་ནང་ཚང་མ་ངོ་མཚར་མིག་གི་བདུད་རྩིར་གྱུར་པ།
དཔལ་ར་ལུང་ཐེལ་ཕྲིན་ལས་ཀྱི་ཉི་མ་དགུང་དུ་མཐོ་བའི་དུས་དང་གོང་མ་ན་
རིམ་ནས་དགོངས་པའི་གཏད་སོ་ཙམ་ལས་ཕྱག་ཐོག་ཏུ་མ་ཁེལ་བའི། སྐུ་
འབུམ་བཀྲ་ཤིས་སྒོ་མང་འདི་ལྟ་བུ་བཞེངས་སུ་གྲུབ་ལ། བདག་ཉིད་ཆེན་པོའི་
རླབས་ཆེན་མཛད་པའི་སྒོ་དང་པོར་ཕྱེ་བ་ནི་དཔལ་འབྲུག་པའི་རིང་ལུགས་ཉིན་
མོར་བྱེད་པའི་རྟེན་འབྲེལ་བླ་ན་མེད་པའི་དབུ་བརྙེས་པར་གོར་མ་ཆག །
དེ་སྐབས་ར་ལུང་བླ་བྲང་། སྐྱིད་སྦུག་སྤྲུལ་སྐུ་རིན་པོ་ཆེ། བསམ་
གླིང་གདན་ས་པ། བྱར་སྟག་རྩེའི་དཔོན་སློབ། བྲག་སེང་པ། རྒྱལ་རྩེ་ལྷོ་པ་
དཔོན། ལྕང་ལོ་ཅན་པ་ལ་སོགས་དད་པ་དང་འབྱོར་སྟོབས་ཆེ་བ་མང་པོས་

བཟོ་སྟོན་རྣམ་དཀར་གྱི་འབྲས་བུ་བསྐྲུན། རྒྱལ་བྱེད་བཤད་གྲྭ་བླ་མའི་སྐྱེ་བའི་
སྐྲ་ཕུད་བཞེས། དེ་ནས་ཟླ་ཚེས་དགེ་བར་འཕགས་པའི་སྣང་བརྙན་རིམ་པར་
བསྒྲིགས་པའི་ནང་གཞུག་རྟེན་གཙོར། འགྲོ་བའི་མགོན་པོའི་སྐུ་ཚིགས་ལ་
ཕེབས་པའི་རང་བྱོན་བཅུ་གཅིག་ཞལ་རྩ་ཕྱག་ཞེ་བརྒྱད་ཡོད་པ་གཙོ་འཁོར་
གསུམ་པ་ཡེ་ཤེས་སེམས་དཔའི་ཚུལ་དུ་ཐུགས་ཀར་བཞུགས། སངས་རྒྱས་
ཀྱི་རིང་བསྲེལ། རྒྱ་བོད་ཀྱི་སྐྱེས་ཆེན་མང་པོའི་གདུང་རིང་བསྲེལ། གཞན་
ཡང་བྱིན་རླབས་རྟེན་ཁུངས་ལྡན་མང་པོ། གླེགས་བམ། ལི་སྐུ་དང་སྤར་
སྐུ། ཐུགས་དམ་རྟེན་གྱི་བྲིས་སྐུ་མང་པོ། ཆོས་སྐུའི་རིང་བསྲེལ་དུ་གྲགས་པ་
དྲེལ་རྒྱབ་གསུམ་ལྷག་པ། སྲུང་མའི་རྟེན་རྫས་གནོད་སྦྱིན་འཁོར་ལོའི་བར་དུ་
གཟུངས་འབུལ་བཤད་ཚོད་དང་མཐུན་པ་ཕྱག་རྒྱུན་ངེས་ཁྱད་རིན་སྡིངས་དཔོན་
སློབ་ནས་མཛད་རྗེས་བལ་པོ་གསུམ་གྱིས་གཟེར་ཁ་ལེགས་པར་བསྒྲིགས་ནས་
ཞལ་གསེར་སྤྱན་དབྱེ་གྲུབ་པ་དང་། སྔར་དང་ཡེ་མི་འདྲ་བའི་སྣུམ་ཞིང་གཟི་
བྱིན་ཕུན་སུམ་ཚོགས་པ་ལ་དེར་ཚོགས་ཐམས་ཅད་མཐོང་སྣང་མཐུན་པའི་ངོ་
མཚར་སྐྱེས། སྐུ་མདུན་གྱི་སྟེགས་བུར་རྒྱ་བོད་ཀྱི་སྤྱད་པ་དངོས་གཙང་བའི་
མཆོད་རྫས། ཁྱད་གོས་བཟང་པོའི་གནམ་རྒྱན། ཕྱེ་ཕུར། བ་དན། རྒྱལ་
མཚན་སོགས་གོས་རྙིང་སྤུས་ལེགས། ཐོག་ཡོལ་ལེ་ཚན་སོགས་ལྷ་ཁང་ཆེ་
ཆུང་ཀུན་ལ་སོ་སོར་འཚམས་པ། མགོན་ཁང་དུ་སྤྱན་གཟིགས་སྣ་ཚོགས་

རྔམས་ཆེ་བ་སོགས་ཀུན་བཟང་མཆོད་སྤྲིན་བཟང་པོས་གཏིབས་རྗེས། དཔལ་
འཁོར་ལོ་སྡོམ་པའི་དཀྱིལ་འཁོར་རས་བྲིས་ཀྱི་སྒོ་ནས་རབ་ཏུ་གནས་པ་ཞག་
བཅུ་གསུམ་གྱི་བར་དུ་ཡེ་ཤེས་སེམས་དཔའ་ལྷག་གནས་ཀྱི་གསུང་ཆོག
སྦྱང་ཁྲུས་ནས་བཟུང་ཡེ་ཤེས་བསྟིམ་པ། དབང་བསྐུར་རྒྱས་གདབ། མངའ་
དབུལ། སྲུང་མ་ཡོན་བདག་བསྒོ་བ། ཚོགས་སྟོན། ཤིས་བརྗོད་ཀྱི་བར་དུ་
རྒྱས་པར་གྲུབ་རྗེས། བདག་ཉིད་ཆེན་པོ་དཔལ་ཧེ་རུ་ཀའི་རྒྱན་དང་བརྟུལ་
ཞུགས་རྫོགས་པའི་སྐུར་བཞེངས་ཏེ་རྒྱས་པའི་སྲེག་བླུགས་ཚངས་པའི་མཆོད་
སྦྱིན་རྒྱ་ཆེན་པོ་དང་། རིས་མེད་དྲག་ཞན་ཀུན་ལ་རྡོ་རྗེ་ཚེའི་བུམ་པས་འཆི་མེད་
བདུད་རྩིའི་བཅུད་ལེན་བསྩལ། དེ་སྐབས་ཡར་འབྲོག་ཆོས་རྫོང་ནས་ནན་གྱིས་
སྤྱན་འདྲེན་ཞུ་བ་ལྟར་ཆིབས་བསྒྱུར། རྗེ་རས་པའི་སྐུ་ཚིགས་རང་བྱོན་
བཞུགས་པའི་གདུང་རྟེན་བདུད་རྩི་འབབ་པ་སོགས་ཀྱི་རྟེན་མཇལ། གནས་
འཛིན་པ་རྣམས་ཁྱིམ་བཙུན་དུ་སོང་འདུག་ཀྱང་དད་ཞེན་ཆེ་བས་བཀུར་སྟི་
འབུལ་སྟོབས་རྒྱ་ཆེར་བསྒྲུབས། གནས་དེར་རབ་གནས་ཁ་གསོ་དང་། ཚེ་
དབང་། མ་མགོན་གྱི་རྗེས་གནང་། གུ་རུ་དྲག་པོའི་དབང་བཀའ་བཅས་
གནང་། ཆིབས་ལམ་གངས་གིའུའི་གནས་གཟིགས་ནས་ར་ལུང་དུ་ཕེབས་
སྐབས། སྐྱིད་སྦུག་སྤྲུལ་པའི་སྐུ་ཕེབས་པའི་རྒྱ་སྦུབས་སྤུས་ལེགས་སོགས་
འབུལ་སྤམ་ཤིན་ཏུ་མཐོ། བྱད་འགྲོལ་དང་དུད་སོལ་མའི་རྗེས་གནང་སོགས་

ཆོས་བཀའ་ཐོར་བུ་ཞུ་བ་རྣམས་བསྩལ།
སྐུ་འབག་ཡིད་བཞིན་ནོར་བུར་གསེར་གསོལ། དབུ་ཐོག་ཏུ་གོས་
བཀྲལ་བཏགས་ཀྱི་གནམ་ཡོལ་ཆེ་བ་དང་། སྐུ་རྒྱབ་ཏུ་སྨན་སྙིང་གི་ཡོལ་བ
གསང་བའི་མགོན་ཁང་ཆེན་མོར་ལྷ་ཁང་ཞབས་དྲུང་མཁྱེན་བརྩེས་ཕྱག་
བསྟར་མའི་གཏོར་གཞི་སྤུས་ལེགས་གསར་སྤོ་དང༌། སྙན་ཤལ་རྟེན་རྫས
རྒྱས་པ་གཏང་རག་ཕྲིན་བཅོལ་བཅས་གནང་། གདན་ས་དེ་ཉིད་དུ་ཕན་བདེའི་
མཛད་ཕྲིན་རེ་ཞིག་ཆ་ཤས་རྫོགས་ནས། ལྷོ་བརྒྱུད་ཀྱི་གདན་སར་ཞལ་དཀྱིལ་
ཕྱོགས་སྐབས་འབྲུག་སེ་བ་བྱང་ཆུབ་གླིང་གི་གཉུག་མར་གནས་པ་རྣམས་ནས་
སྤྱན་འདྲེན་ཞུ་བ་ལྟར་ཕེབས། བྱང་ཆུབ་ཆེན་པོ་དང་སྐུ་འབག་རིན་པོ་ཆེར་
གསེར་ཆབ་སྙན་ཤལ། གནས་འཛིན་ཡུལ་མི་དང་བཅས་པར་ཁྲོམ་དབང
བསྩལ། ལྷ་ལྡན་རྒྱལ་ཁབ་ཆེན་པོར་ཉེ་སྐབས་ཡས་ཕྱིན་མཆོག་ནས་སྤྱན་
རྒྱང་ཆེན་པོས་ཆིབས་བསུ་ཟུར་ཆས་སྔར་ལས་མི་ཞན་པ་བརྩེ་བས་བསྐྱངས།
འབྲི་ཁུང་ཞབས་དྲུང་བགྲེས་གཞོན་ལྷན་རྒྱས་ཕེབས་པ་དང་ངོས་
མཇལ་ཆོས་ཀྱི་བཀའ་མཆིད་ཞིབ་མོར་གླེང་བ་སོགས་དགྱེས་པ་ཆེན་པོར་
གྱུར། མཆོད་ཡོན་ལྷན་རྒྱས་ཀྱི་མཇལ་ཁ་དང་མི་དབང་ཆེན་པོའི་སྒོས་མཇལ
སོགས་ལྷིང་ཆགས་ཐོག་གྲུབ་རིགས་ཀྱི་གནས་ལ་སྔ་བ་ར་ལུང་ཐེལ་གྱི་ཞིག་
གསོ་སྔ་ཕྱིའི་ལར་རྒྱ་ཐམས་ཅད་གཞུང་ས་རིན་པོ་ཆེ་ནས་བརྩེ་བ་ཆེན་པོས་

བསྐྱངས་དོན་ལྟར། རང་ངོས་ནས་ཀྱང་བསྟན་པའི་བཀུར་སྟི་དང་ལྷག་པར་
མཆོད་ཡོན་གྱི་ཞབས་བརྟན་བསྟན་སྲིད་ཡོངས་ཀྱི་སྐུ་རིམ་དུ་ལྷག་པའི་བསམ་
སྦྱོར་མི་དམན་པའི་རྟག་སྦྱོར་གྱི་བརྩོན་པ་བསྐྱེད་ཚུལ་ཞིབ་ཆ་སྙན་དུ་གསོལ་
བས་དགྱེས་པའི་འཛུམ་ཞལ་ཕྱེ།
དེ་ནས་༸༧གོང་ཞབས་རིན་པོ་ཆེར་ལྷག་པ་ཚུལ་ཁྲིམས་ཀྱི་བསླབ་པ་སོ་
སོ་ཐར་པའི་སྒོར་བསྙེན་པར་རྫོགས་པར་གསོལ་བ་བཏབ་པ་དེ་དེ་བཞིན་ནོ་ཞེས་
པའི་བཀའ་སྩལ་དོན་ཡོད་པའི་ཞགས་པས་རྗེས་སུ་བཟུང་བས། འདུལ་འཛིན་
ཕྱི་མའི་ལོ་འགོ་སྨིན་དྲུག་ཅན་གྱི་ཉེར་གསུམ་གྱི་སྔ་ཆར། གྲུ་འཛིན་རི་བོའི་
གཞལ་མེད་ཁང་གི་གཟིམ་ཆུང་བཀའ་གདམས་འཁྱིལ་བར་དུས་གསུམ་རྒྱལ་
བའི་མཁྱེན་བརྩེ་ནུས་པའི་ངོ་བོ། འཇིག་རྟེན་དབང་ཕྱུག་ངུར་ཁའི་དྲ་བས་
འཁྱུད་པ་༧ཐམས་ཅད་མཁྱེན་གཟིགས་རྒྱལ་བའི་དབང་པོ་སྐལ་བཟང་རྒྱ་
མཚོའི་ཞལ་སྔ་ནས་ཀྱིས། ཚིགས་སྔ་མ་དགེ་ཚུལ་གྱི་སློབ་དཔོན་དང༌།
བསྙེན་པར་རྫོགས་པའི་མཁན་པོ་མཛད། ལས་ཀྱི་ཁ་སྐོང་དུ་ནག་ཤོད་བླ་མ་
ཚུལ་ཁྲིམས་རྒྱ་མཚོ་ལས་ཀྱི་སློབ་དཔོན། ཇོ་གདན་མཁན་པོ་ངག་དབང་རིན་
ཆེན་གྱིས་གསང་སྟེ་སྟོན་པ། སྔགས་པ་སློབ་དཔོན་བསོད་ནམས་རིན་ཆེན་
གྱིས་དུས་བསྒོ་བ། བྱམས་གླིང་མཁན་པོ་བློ་བཟང་ཚེ་རིང་གིས་གྲོགས་དན་
པ༑ གཞན་ཡང་ཞ་ལུ་མཁན་པོ་ཡོན་ཏན་འབྱུང་གནས། བྱང་རྩེ་མཁན་པོ་

ངག་དབང་ལྷུན་གྲུབ། འབྲུག་པ་མཁན་པོ་རིན་ཆེན་རྒྱལ་མཚན། གུང་ཐང་
མཁན་པོ་སྐལ་བཟང་ཡོན་ཏན། འདུལ་འཛིན་ངག་དབང་བློ་བཟང་བཅས་དད་
པའི་དགེ་འདུན་སྡོམ་བརྩོན་དགྲ་བཅོམ་པ་བཅུ་ཕྲག་འདུས་པའི་དཀྱིལ་འཁོར་
དུ། ཐམས་ཅད་ཡོད་སྨྲའི་སྡེ་པ་ཕྱོགས་འདིར་སྨད་འདུལ་དུ་གྲགས་པའི་སྡོམ་
རྒྱུན་བར་མ་ཆད་པ་ལས། སྐྱབས་གསུམ་སྔོན་དུ་འགྲོ་བའི་དགེ་བསྙེན་གྱི་
བསླབ་པ། བར་མ་རབ་བྱུང་། ཚིགས་སྔ་མ་དགེ་ཚུལ་རྣམས་བསྒྲབས་ནས་
ཉིན་མོའི་བཞི་ཆ་ལུས་པ། དུས་ཚོད་ཐུར་གྲིབ་སྐྱེས་བུ་གཅིག་དང་རྐང་པ་
གཅིག་ཏུ་སླེབ་དུས་བསྙེན་པར་རྫོགས་པའི་དངོས་པོ་ཡོངས་སུ་བསྒྲུབས་ཏེ།
ཤཱཀྱའི་སྲས་སུ་གྱུར་པའི་གོ་འཕང་མཐོན་པོར་བཀྲི་བའི་བཀའ་དྲིན་ཚད་མེད་
པས་རྗེས་སུ་བཟུང་།
དེ་དུས་དགའ་བཞི་གུང་ལྕམ་ལྷན་རྒྱས་སོགས་ཡོན་མཆོད་ཐུགས་
སྣང་དག་པ་མང་པོས་ལེགས་སོ་ཕུལ། ཇོ་ཤཱཀ་རྣམ་གཉིས་ཀྱིས་དབུས་ལྷ་
ཁང་ཕལ་ཆེ་བར་གསེར་ཆབ། སྙན་ཤལ། ཉེར་མཆོད་ལྔ་ཚང་བའི་བརྒྱ་
མཆོད་དང་། བསྟན་འགྲོར་སྨན་པའི་ཐུགས་སྨོན་ཡང་དག་བསྩལ། ཡས་
ཕྱིན་ལྷན་རྒྱས་ནས་ཐོན་ཕྱག་གནང་ཆ་བཟང་པོ་དང་། མིའི་དབང་པོ་སྒོས་ཀྱི་
གནང་སྐྱེས་བཞུགས་གྲལ་ཡུན་རིང་བའི་སྐབས་སུ་ལོ་གསུམ་གྱི་མཚམས་
རྒྱའི་འདུན་པ་གཏད་ཚུལ་ཞུ་བ་གནང་བ་ལ་ཤིན་ཏུ་དགྱེས་ཚོར་ཆེན་པོས།

མིང་ཙམ་མ་ཡིན་པའི་བཅད་རྒྱ་དམ་པ་གལ་ཆེ་ཚུལ་དང་། དུས་རྒྱུན་ཆོས་
གཞིས་རྣམས་ཀྱི་གཞུང་ཁྲལ་འཁྲི་སྒྲུབ་རྣམས། སེར་འབྲས། རྡོར་སྨིན་
སོགས་དྲག་ཀྱང་བཙན་དཔེ་འགྲེ་ཡོང་བའི་བཀའ་བཞེས་དང་། ས་རིམ་ལམ་
ཡིག་བཀའ་ཤོག་བཅས་ལུགས་གཉིས་ཀྱི་སྒོ་ནས་ཡང་དག་པའི་བཀའ་དྲིན་
ཆེན་པོས་བསྐྱངས། སྒར་དཔོན་གུང་། དགའ་བཞི་སྟེང་ཞལ་གྱིས་དབུས་
རྒྱལ་ཁབ་ཆེན་པོའི་བཀའ་བློན་ཕྱི་ནང་མང་པོས་དགྱེས་པ་ཆེན་པོའི་བཀུར་
སྟིས་མཆོད།
དེ་ནས་བྱེ་ལ་བརྒྱུད་རྡོ་རྗེ་བྲག་ཏུ་གདན་འདྲེན་ནན་བསྐྱེད་གནང་བ་ལྟར་
རིག་འཛིན་མཆོག་གི་སྤྲུལ་པའི་སྐུ་དང་དངོས་མཇལ་ཐུགས་ཡིད་འདྲེས་ཤིང༌།
བསམ་ཡས་སུ་མཆོད་འབུལ་རྒྱས་པ་གྲུབ་ནས། ཡར་མདའ་རབ་བརྟན་ཤར་
དུ་ཕེབས་དུས་སྡེ་པའི་བསྙེན་བཀུར་འཁོས་སུ་ཕེབས་པ་འདུག །དེར་རྗེ་དབོན་
རིན་པོ་ཆེ་ངོས་མཇལ་ལ་ཕེབས་པའི་བུ་སྟོན་རིན་པོ་ཆེའི་ཕྱག་བསིལ་སོགས་
ཞབས་བརྟན་གྱི་དངོས་པོ་རྒྱ་ཆེན་པོས་ཞབས་པད་རིང་དུ་བརྟན་པའི་རྟེན་
འབྲེལ་བཟང་པོ་དང་ཞལ་གདམས་བཀའ་མཆིད་སོགས་ཕན་ཚུན་དགྱེས་པ་བླ་
ན་མེད་པའི་དུས་སྐབས་ཕྱེ། ཕར་ཡང་ཞབས་བརྟན་འབུལ་སྐྱེས་རྒྱས་པར་
བསྩལ། ཕེབས་གདོང་ཐུགས་ཤིན་ཏུ་འཕྲེང་ཚུལ་འདུག་པས་བདག་ཉིད་ཆེན་
པོ་ཡང་ཐུགས་ཀྱི་སྐྱོ་ཤས་འཕེལ་བའི་སྣང་ཚུལ་སྟོན། དེ་ནས་ཤོ་པོ་བརྒྱུད་

དྲེའུ་ལྷས་སུ་ཕེབས། བསུ་སེར་ཞབས་ཏོག་བཟང་པོས་བཀུར་བཞིན་ཞག་
གསུམ་སྟན་ཆགས། གྲུབ་དབང་སྤྲུལ་པའི་སྐུ་བཅད་རྒྱ་ལོ་གསུམ་མར་
འདུག་པའི་གཟིམ་ཆུང་དུ་དཔོན་གཡོག་ཉུང་བསྡུས་ནས་ཞབས་པད་འཁོད།
སྤྲུལ་སྐུ་རིན་པོ་ཆེ་དད་པའི་ཐུགས་མོས་ཟོལ་བྲལ་དུ་ཆེ་བས་དགྱེས་པ་ཆེན་པོའི་
བཀའ་མཆིད་ཞིབ་མོར་མོལ་ཞིང་བསྙེན་རྫོགས་བཞེས་པའི་ལེགས་འབུལ་རྒྱ་
ཆེ། ཕར་ཡང་སྐུ་སྐྱོས་ཀྱི་རྣམ་གྲངས་རྒྱས་པ་བསྩལ།
དེ་ནས་ལོ་གྲོ་བཀྲ་ཤིས་མཐོང་སྨོན་དུ་ཆིབས་བསྒྱུར། ཕེབས་བསུ་
སེར་སྦྲེངས་གཞིས་ལེན་དཔག་ཏུ་མེད་པ་འདུག །རྟེན་ཆེན་འཛམ་གླིང་རྒྱན་
ལ་གསེར་ཆབ་དང་མཛོད་ཐགས་འདོམ་བཅུ་མའི་སྙན་ཤལ། མཆོད་ཁང་སོ་
སོར་ཇུས་འཕན་སྤུས་ལེགས། རྒྱའི་དངོས་སྤྱད་མཆོད་རྫས་མང་པོའི་མཆོད
སྤྲིན་གཏིབས། གྲྭ་ཚོགས་རྣམས་ནས་མགོན་མང་སྒྲབ་མཆོད་ཀྱི་རྡུལ་ཚོན
ཞལ་ཕྱེ་ཞིང་། གར་འཆམ་གཟིགས་མོའི་ཁྱད་པར་མཐའ་དག་སྔར་ལས་ཞན་
དུ་མ་སོང་བའི་གྲ་འགྲིག་ཆེ་བ་འདུག་པས་ཤིན་ཏུ་མཉེས་ཚོར་དུ་གྱུར། གྲྭ་
ཚང་ལ་ཡང་མང་འགྱེད་སྣེ་བཞག །སྤྱི་རྫས་སུ་རྒྱ་སྦུབས་སྤུས་ལེགས་དང་
གོས་ཕོད་ཆ། ཀ་འཕན་སྤུས་ལེགས་བཅུ་གཉིས་སོགས་སྦྱོར་འཇགས
གནང་། མགོན་ཁང་རྙིང་མར་བསྐང་བ་རྒྱས་པ། དེ་དུས་སྦྱོ་ར་ནས་བོ་དོང་
ཐམས་ཅད་མཁྱེན་པ་ཡབ་སྲས་ཀྱི་མཇལ་སྐྱེས་སུ་མགྲོན་གཉེར་འབྱོར། ཁྲོམ་

ཆེན་པོར་ཚེ་དབང་བསྩལ།
དེ་ནས་ཕེབས་ལམ་ངུ་སྔགས་གྲྭར་སྤྱན་འདྲེན་ཞུས་ཤིང་། བྱམས་
ཆེན་དང་པད་དཀར་གྲྭ་ཚང་དུ་ཡང་ཞབས་ཀྱིས་བཅགས། སོ་སོ་ནས་བསྙེན་
བཀུར་རྒྱ་ཆེ། དེ་ནས་ཡང་རྩེ་རྫོང་དུ་བཀྲ་ཤིས་མཐོང་སྨོན་པའི་འདུས་པ་ལྔ་
བཅུ་དང་བཅས་ལོ་སྔོན་མ་བཞིན་སྐུ་རིམ་གསུང་ཆོག་རྒྱས་པ་དང་། བདེ་
མགོན་ཚོགས་ཆེན་གྱི་བཞུགས་ཁྲིར་ཞབས་ཟུང་འཁོད་པ་སོགས་མཆོད་ཡོན་
གྱི་བགྱི་བ་དགོངས་བཞེད་ཇི་བཞིན་གྲུབ་ནས་རི་བོ་ལྷས་བསྟན་གྱི་འདབས་
ཞོལ་ཀླུ་སྡིངས་སུ་ཕེབས། རྒྱལ་སྲས་སྤྲུལ་པའི་སྐུ་དང་ཕྱག་མཛོད་སོགས་
ལྟོས་ཕྱོགས་དྲག་ཞན་ཚང་མས་ལེགས་འབུལ་ཞབས་བརྟན་གྱི་རྟེན་འབྲེལ་
བཟང་པོ་བསྒྲིགས། སྔར་རྒྱུན་ལྟར་ལོ་རིམ་རྒྱས་པ་བསྩལ། འདི་སྐབས་
མདོ་ཁམས་ལོ་རི་དགོན་ནས་རིག་གཞུང་མདོ་སྔགས་ཀུན་ལ་བློ་གྲོས་མཆོག་
ཏུ་ཡངས་པ་མི་ཕམ་བསྟན་འཛིན་ཕྲིན་ལས་ཀྱང་འབྱོར།
༼༡༧༤༡༽ལྕགས་བྱ་གནམ་ལོ་ཚེས་པའི་དུས་སྟོན་བཟང་པོ་སྔར་
ལྟར་ནས་བསྟན་སྲུང་དབང་མོ་བསྒྲུབ་ཅིང་མཆོད་པའི་རིམ་པ་རྒྱས་པའི་ལས་
ཚོགས་ཕུན་སུམ་ཚོགས་པའི་སྒོ་ཕྱེ་ནས་མཆོད་རྫས་རྟེན་འབུལ་བཀྲ་ཤིས་
མངའ་གསོལ་སོགས་ཕྱོགས་དུས་ཀུན་ཏུ་རྣམ་པར་རྒྱལ་བའི་ལེགས་ཚོགས་
རྒྱ་ཆེན་པོ་སྤེལ་བ་ཡིན་ནོ། །

རྒྱལ་དབང་འབྲུག་པ་ཕྲིན་ལས་ཤིང་རྟའི་རྣམ་ཐར་
དེ་ལྟར་བསྟན་འགྲོ་ཡོངས་ལ་རླབས་ཆེན་ཕན་བདེའི་མཛད་ཕྲིན་ཉིན་
མོའི་འཁོར་ལོ་ཡོངས་སུ་བསྒྱུར་བའི་སྔོན་འགྲོར་སྐུ་ན་ཕྲ་དུས་ཀྱི་མཛད་ཚུལ་སྐྱ་
རེངས་གསར་པའི་ལང་ཚོར་སྐབས་བསྡུས་པ་འདི་ཉིད། ༧དཔལ་འབྲུག་པ་
དཀར་བརྒྱུད་ཕྲིན་ལས་ཤིང་རྟ་མཆོག་གི་སྡེ་དང་། གྲུབ་པ་དང་རིག་འཛིན་གྱི་
འཁོར་ལོས་བསྒྱུར་བ་ཚེ་དབང་རིག་པ་འཛིན་པའི་བཀའ་དྲིན་ཟུང་གིས་སྐྱེ་བར་
འཚོ་ཞིང་། མི་ཤིགས་དད་པའི་གཡུང་དྲུང་ཡིད་ཀྱི་རེ་ཁར་འཁྱིལ་བ།
བརྡའ་སྤྲོད་སྨྲ་བ་རཏྣ་ས་མུ་དྲས་ཟིན་བྲིས་སུ་བཀོད་པ་རེ་ཞིག་རྫོགས་སོ།།
བསྟན་དང་འགྲོ་ལ་ཕན་བདེའི་ཕྲིན་ལས་ཀྱི། །
མཛད་ཕྲིན་ཉིན་མོའི་འཁོར་ལོས་བསྒྱུར་བའི་སྔོན། །
དགུང་འཕྲེང་ཕྲ་མོའི་ངང་ཚུལ་ཁྱུང་སྔོན་སྐྱེས། །
ངོ་མཚར་བཀྲ་ཤིས་སྣང་བས་ཁྱབ་གྱུར་ཅིག། །།
མངྒ་ལཾ་སིདྡྷི་བྷ་ཝནྟུ། དཱི་པྲིཙྪ།

༄༅། །དཔལ་ལྡན་འབྲུག་པ་རིན་པོ་ཆེ་༧རྒྱལ་དབང་བཀའ་བརྒྱུད་
ཕྲིན་ལས་ཤིང་རྟའི་སྡེའི་རྣམ་པར་ཐར་པ་ངོ་མཚར་གྱི་ཟླ་འོད་
གསར་པ་ཐར་འདོད་དད་པའི་རྒྱ་མཚོ་འཕྱུར་བྱེད་
ཅེས་བྱ་བ་བཞུགས་སོ།
༼རྣམ་ཐར་སྨད་ཆ་༽
མཛད་པ་པོ།
མཆོག་སྤྲུལ་སྐུ་ཕྲེང་བཞི་པ་འཛི་སྒར་རྡོ་རྗེ་དྲག་པོ་

༄༄༅། །དཔལ་ལྡན་འབྲུག་པ་རིན་པོ་ཆེ་༸རྒྱལ་དབང་བཀའ་བརྒྱུད་ཕྲིན་
ལས་ཤིང་རྟའི་སྡེའི་རྣམ་པར་ཐར་པ་ངོ་མཚར་གྱི་ཟླ་འོད་
གསར་པ་ཐར་འདོད་དད་པའི་རྒྱུ་མཚོ་འཕྱུར་བྱེད་
ཅེས་བྱ་བ་བཞུགས་སོ། །
༄༅། །ཚོགས་གཉིས་བཻཌར་སྙིང་པོའི་ཁམས་ལས་གདོད་ནས་
ཡོངས་གྲུབ་རྟག་བརྟན་འགྱུར་མེད་བདེ་བ་ཆེན་པོ་རང་བཞིན་སྐུ་བཞིའི་བདག་
ཉིད་ཅན། །ལུང་རྟོགས་ངེས་གསང་ཆོས་ཀྱི་འདོད་འཇོ་གཞོམ་དུ་མེད་པའི་སྒྲ་
དབྱངས་ཀྱིས་ནི་གདུལ་བྱའི་མ་རིག་དབུལ་བ་སེལ་བའི་ཆོ་ག་རྫོགས། །
འཕགས་པ་ས་བཅུར་མངོན་པར་རོལ་དང་དཔའ་བོ་ཌཱ་ཀིའི་ཚོགས་ཀྱི་མཆོག་
རྣམས་གཟུང་འཛིན་བདུད་ལས་རྒྱལ་བའི་རྒྱལ་མཚན་སྒྲེང་བའི་རྩེར། །
མངོན་པར་མཆོད་དེ་མཆོག་གསུམ་དཀྱིལ་འཁོར་སྤྲོ་བའི་གཞིར་གྱུར་རྒྱལ་
དབང་འབྲུག་པའི་གསང་གསུམ་ནོར་བུའི་མཆོད་སྡོང་གང་དེར་སྤྱི་བོས་
འདུད། །
བསྐལ་པ་བཟང་པོའི་རྣམ་འདྲེན་སྟོང་གི་སྤྲུལ་པའི་བྱེད་པོར་སངས་
རྒྱས་ཀྱང་། །རྒྱལ་སྲས་ཚུལ་བཟུང་འགྲོ་མང་ཁམས་ལ་སྙིང་རྗེའི་སྤྱན་རས་
རྟག་གཟིགས་པ། །འཇིག་རྟེན་ཀུན་ལ་སྙོམས་པའི་ཐུགས་རྗེ་ཆེན་པོ་ཞེས་

*
གྲགས་ལྷར་བཅས་མགོན། །ཕྱག་ན་པདྨོས་རྣམ་པར་བརྒྱན་པ་དབང་ཕྱུག་
བརྒྱད་ལྡན་འཕགས་པ་རྒྱལ། །
དཔལ་དང་ལྡན་པའི་ཞིང་མཆོག་བདེ་འབྱུང་དབང་པོའི་ཟུར་ཕུད་ལ་
རོལ་ཞིང་། །རྒྱལ་སྲས་པདྨ་དཀར་པོ་བཞད་པའི་བློ་གྲོས་འདབ་སྟོང་གྲོལ་བ་
ལས། །དང་པོའི་སངས་རྒྱས་ཉིད་བསྔགས་རྒྱུད་རྒྱལ་རྒྱ་ཆེར་འགྲེལ་བའི་དྲི་
བསུང་གིས། །སྐལ་བཟང་རྐང་དྲུག་ཉེར་འཚོར་སྦྲང་རྩིའི་དགའ་སྟོན་འགྱེད་
མཁས་མཆོག་དེས་སྐྱོངས། །
གང་གི་བྱིན་རླབས་ཆུ་གཏེར་བསྲུབས་ལས་ཉེར་ཐོན་ཐུགས་བསྐྱེད་
འོད་སྟོང་གིས། །གངས་ལྗོངས་རྨོངས་མུན་ཅིག་ཅར་ཕྲོགས་ནས་དགེ་བཅུའི་
སྣང་བས་ཁྱབ་མཛད་ཅིང་། །གང་ཞིག་སྐྱེ་དགུའི་ཕན་བདེའི་གཞིར་གྱུར་ཐུབ་
བསྟན་འདབ་བརྒྱ་བཞད་པའི་གཉེན། །གང་གི་བཀའ་དྲིན་ནམ་མཁའི་རྗེས་
འགྲོ་སྲོང་བཙན་སྒམ་པོའི་ཉི་མར་གུས། །
ཕུལ་བྱུང་བྱམས་པའི་ཆར་རྒྱུན་གྱིས་ནི་ཡིད་ཅན་སྲིད་པའི་ཚ་གདུང་
གཞིལ། །དད་པའི་ཞིང་སར་ལྷག་པའི་ཚུལ་ཁྲིམས་རྣམ་པར་དག་པའི་མྱུ་གུ་
བསྐྲུན། །ཐར་པའི་འབྲས་བུ་སྨིན་པར་བྱེད་པའི་འདུལ་གཞུང་སྤྲིན་སྔོན་ཕྲེང་བ་
ཡང་། །ཞི་བའི་མཚོར་འཁྲུངས་ཀླུ་ཡི་དབང་པོ་ཁྱོད་མཐུས་འོངས་པར་ངེས་
ནས་བསྔགས།

ཇི་སྙེད་ཤེས་བྱའི་ཕྱི་ནང་གཞུང་ལུགས་གྲུབ་པའི་མཐའ། །མཐའ་
དག་གཟིགས་པས་འཇིགས་མེད་སྨྲ་བའི་སེང་གེའི་མཆོག །མཆོག་ཏུ་མི་
འགྱུར་བདེ་སྟོང་ཟུང་འཇུག་གོ་འཕང་གྲུབ། །གྲུབ་མཆོག་བྱེ་བའི་ཅོད་པན་ནཱ་
རོ་ཏ་པར་འདུད། །
རྒྱལ་བས་ལུང་བསྟན་ཤཱནྟི་རི་བོའི་སྔོན་མེད་རྒྱན། །རྒྱལ་བསྟན་སྙིང་
པོ་བདུད་རྩིའི་འོད་དཀར་དྲྭ་བས་འཁྱུད།།རྒྱལ་སྲས་ཟླ་འོད་གཞོན་ནུའི་
དཔལ་དེ་སླར་ཡང་འདིར། །
རྒྱལ་མཆོག་བསོད་ནམས་རིན་ཆེན་འཕྲུལ་དེས་རྟག་ཏུ་སྐྱོངས། །
རྣམ་པར་མི་རྟོག་ཡེ་ཤེས་རྡོ་རྗེ་རྩེ་བརྒྱ་པས། །གཉིས་སུ་འཛིན་པ་འཁྲུལ་པའི་
ལྷ་མིན་གཡུལ་བཅོམ་ནས། །སྤངས་རྟོགས་ཡོན་ཏན་མཐོ་རིས་རྒྱལ་ཐབས་
དབང་བསྒྱར་བའི། །འགྲོ་བའི་མགོན་པོ་འཆི་མེད་བདག་པོར་དད་བརྒྱས་
མཆོད། །
མི་འཁྲུགས་མགོན་པོའི་ཞིང་མཆོག་མངོན་དགའི་མེ་ལོང་དུ། །བྱང་
ཆུབ་སྤྱོད་པའི་གཟུགས་བརྙན་འགོག་པ་མེད་ཤར་བའི། །མཚན་མའི་སྣང་བ་
རྡུལ་དང་བྲལ་བའི་སེམས་དཔའ་ཆེ། །ཀུན་གྱི་བླ་ན་མངོན་པར་འཕགས་དེར་
འདུད་པར་བགྱི། །
འཇིག་རྟེན་མིག་གྱུར་མཁས་ཀུན་དགའ་བ་བསྐྱེད། །ཟག་མེད་ཡོན་

ཏན་དཔལ་གྱི་འབྱོར་པས་ཕྱུག །སྲིད་འདིར་མཚུངས་པ་སྤངས་ཏེ་གྲུབ་པའི་
གཙོ། །རྒྱལ་བའི་དབང་པོ་གང་དེར་རབ་ཏུ་འདུད། །
འཕགས་ཆེན་བསམ་བཞིན་རྒྱལ་པོའི་ཚུལ་སྣང་ནས། །ཆོས་ཀྱི་
འཁོར་ལོས་ས་གསུམ་དབང་བསྒྱུར་བའི། །གྲགས་པའི་གདུགས་དཀར་སྲིད་
པའི་བླར་འཁོར་བ། །མཆོག་གཟིགས་གྲུབ་པའི་ཐིག་ལེའི་ཞབས་ཟུང་
མཆོད། །
ངག་དབང་ལྷག་པའི་ལྷ་མཆོག་ཇི་བཞིན་དུ། །ཤེས་བྱ་ཐམས་ཅད་
མཁྱེན་ཅིང་གཟིགས་པ་ཡི། །སྙིགས་དུས་རྒྱལ་བསྟན་རྒྱན་གཅིག་པདྨ་
དཀར། །ཞབས་སྟེགས་ནོར་བུའི་མེ་ལོང་གཙུག་ཏུ་བསྙེན། །
བྱམས་དང་སྙིང་རྗེའི་དབྱིག་འཛིན་གཞིར་བསྟེན་པའི། །ཐར་འདོད་རེ་
བསྐང་དཔག་བསམ་ཡོངས་འདུའི་ལྗོན། །བཙུན་མཁས་བཟང་པོའི་ཡལ་
འདབ་འབྲས་བུས་བརྗིད། །ཡོངས་འཛིན་རྐང་འཐུང་དབང་པོར་མོས་པས་
མཆོད། །
མི་ཕམ་རྒྱལ་ཀུན་མཁྱེན་པའི་རང་གཟུགས་ནི། །ངག་གི་དབང་ཕྱུག་
ངུར་སྨྲིག་འཆང་བའི་ཟོལ། །དཔལ་ལྡན་རིགས་བརྒྱའི་འཁོར་ལོའི་མགོན་པོ་
མཆོག །རྡོ་རྗེ་ཅན་དངོས་མཆོག་དེར་ཕྱག་བྱར་འོས། །
གང་གང་གདུལ་བྱའི་མོས་པ་སྣ་ཚོགས་ངོར། །དེ་དེར་སྟོན་པའི་

འཁྲུངས་རབས་ཕྲེང་བ་ནི། །མང་མང་ཚར་དུ་དངར་བ་མ་ལུས་ཀུན། །ཡང་
ཡང་གུས་པའི་བློ་ཡིས་ལན་བརྒྱར་བསྔགས། །
དམ་པའི་ཡོན་ཏན་མཐའ་དག་རྒྱལ་ཀུན་དང་། །དབྱངས་ཀྱི་རྒྱལ་
མོས་མ་ཟློས་བསྔགས་བྱས་ཀྱང༌།།བརྗོད་པར་མི་ནུས་བདག་ལྟའི་བློ་གྲོས་
ཀྱིས། །ཇི་བཞིན་གཞལ་བར་ནམ་ཡང་རྔོ་མི་ཐོགས། །
འོན་ཀྱང་ཆུ་གཏེར་གཏིང་མཐའ་དཔག་དཀའ་ཡང༌། །ཀུ་ཤའི་རྩེ་
མོའི་ཆུ་ཐིགས་ཇི་བཞིན་དུ། །མགོན་དེའི་རྣམ་ཐར་བསམ་མི་ཁྱབ་པ་ལས། །
ཆ་ཤས་བརྗོད་འདི་བདག་གི་སྐལ་བར་བབ། །
འདི་ལྟར་རྗོད་བྱེད་རང་བཞིན་གྱིས་གྲུབ་པའི། །སྤོབས་པ་དགེ་དང་
མང་དུ་ཐོས་པ་མིན། །ཚིག་གི་སྦྱོར་བ་མཁས་པས་མ་ཡིན་ཞིང་། །དད་དང་
མོས་པའི་གསོས་སུ་འབད་པ་ཡིན། །
དཎྜིའི་གཞུང་བཞིན་སྙན་ངག་སྒྲ་དོན་གྱི། །རྒྱན་སྤུད་སྡེབ་སྦྱོར་དག་
གིས་བཅིངས་བྱས་ཏེ། །སརྒའི་ལམ་ནས་དྲངས་པས་མཛེས་སྤྲས་ན། །
མཁས་རྣམས་དགྱེས་པའི་མཆོད་སྤྲིན་ལ་འོས་ཀྱང་། །
མེད་པར་ཡོད་ཟོལ་རབ་ཏུ་སྒྲོ་བཏགས་དང་། །ལོག་ལྟའི་སྐུར་
འདེབས་མཐའ་གཉིས་མ་རེག་པའི། །རྟོགས་བརྗོད་དྲང་པོར་རང་བཞིན་ལྷུག་
བརྗོད་ཚུལ། །ཐུན་མོང་འགྲོ་བློར་འཚམ་ཕྱིར་འདིར་འགོད་དོ། །

གང་ཡང་རྒྱལ་བ་རྣམས་ནི་གདོད་ནས་བདེ་བར་གཤེགས་པའི་སྙིང་པོ་
མཆོག་ཐོག་མཐའ་གང་དུའང་མི་གནས་ཤིང་། མཚན་མའི་སྤྲོས་པས་ནམ་
ཡང་མ་གོས་པས་འཕོ་འགྱུར་བྲི་གང་མེད་པ། རྟག་བརྟན་བདེ་བ་ཆེན་པོ་ལྷུན་
གྲུབ་འདུས་མ་བྱས་པའི་ཆོས་ཀྱི་སྐུའི་ངོ་བོར་བཞུགས་པ་ཡིན་ཏེ། དེ་ནི་
སངས་རྒྱས་ནང་ཕན་ཚུན་གྱི་ཡེ་ཤེས་མཆོག་གི་གཟིགས་པ་ལས་མ་གཡོས་
ལ༑ དེ་ཉིད་འོག་མིན་སོགས་དག་པའི་ཞིང་དུ་ལོངས་སྤྱོད་རྫོགས་པའི་སྐུར་
རྣམ་པར་རོལ་པར་མཛད་ནས། འཁོར་ས་བཅུའི་རྒྱུན་མཐར་གནས་པའི་བྱང་
ཆུབ་སེམས་དཔའ་ཆེན་པོ་རྣམས་ཀྱི་ངོར། ངེས་གསང་ཆོས་ཀྱི་འཁོར་ལོ་རྒྱུན་
མི་འཆད་པར་བསྐོར་ཞིང་། དུས་བསྐལ་པ་ཇི་སྲིད་བར་བཞུགས་པ་ཡིན་ལ།
མ་དག་པའི་གདུལ་བྱ་རྣམས་འདུལ་བའི་ཆེད་དུ་སངས་རྒྱས་མཆོག་གི་སྤྲུལ་
པའི་སྐུར་སྟོན་ཏེ། དེས་མཛད་པ་བཅུ་གཉིས་ཀྱི་སྒོ་ནས་ཐེག་པ་སྣ་ཚོགས་ཀྱི་
ཐབས་ཚུལ་དུ་མས་འགྲོ་སྐལ་ཇི་ལྟར་འཚམས་པའི་ཆོས་བསྟན་ལ། གཞན་
ཡང་ཐབས་ལ་མཁས་ཤིང་ཐུགས་རྗེ་ཚད་མེད་པས། སེམས་ཅན་རེ་རེའི་
མདུན་དུའང་གང་ལ་གང་འདུལ་གྱི་སྐྱེ་བའི་སྤྲུལ་སྐུ་བཟོ་ཡི་སྣང་བརྙན་སོགས་
སྒྱ་འཕྲུལ་ཆེན་པོའི་རྣམ་པར་སྤྲལ་པ་མཐའ་ཡས་པ་ཞིག་མཆིས་པ་ལས།
འདིར་ཕྱོགས་དུས་རྒྱལ་བའི་དཀྱིལ་འཁོར་ཀུན་གྱི་ཕྱི་མོ་འཕགས་ཆེན་ཕྱག་ན
པདྨོའི་སྒྱུ་འཕྲུལ་གྱི་རོལ་རྩེད་འགོག་པ་མེད་པ་ཅི་ཡང་ཞིག་བསྒྱུར་བ་ལས།

ཇི་སྐད་དུ། དེ་བཞིན་གཤེགས་པ་ཤཱཀྱའི་རྒྱལ་པོ་མཆོག་གིས། འཇམ་དཔལ་
རྩ་རྒྱུད་ལས།
ང་ནི་མྱ་ངན་འདས་གྱུར་ནས། །ལོ་ནི་སྟོང་ཕྲག་གསུམ་འདས་ཚེ། །
བསོད་ནམས་སྙིང་པོ་འདི་ཉིད་ནི། །ཕྱི་མའི་དུས་སུ་གྱུར་པའི་ཚེ། །ཁ་བ་ཅན་
ལྗོངས་འཇིག་རྟེན་དུ། །ཧྭ་ཤང་རིགས་ལས་རབ་བྱུང་བའི། །དགེ་སློང་ཡེ་
ཤེས་རྡོ་རྗེ་ཡི། །མིང་ཅན་དག་ཏུ་གྱུར་ནས་ནི། །འཇིག་རྟེན་འདི་ལ་ཡིད་ཕྱུང་
ནས། །སྙིང་པོའི་དོན་རྣམས་ལྷུར་བླངས་ཏེ། །སྐྱེ་བོ་སྨིན་གྲོལ་ཉིད་ལ་
འགོད། །མཐའ་གཉིས་བྲལ་བའི་དོན་ཞུགས་ནས། །ང་ཡི་བསྟན་པ་རྒྱས་
པར་བྱེད། །ཅེས་ལུང་བསྟན་པ་ལྟར།
དཔལ་ལྡན་འབྲུག་པ་འགྲོ་བའི་མགོན་པོ་ཛྙཱ་ན་བཛྲ་ཞེས་འཇིག་རྟེན་
གསུམ་གྱི་བླ་མར་མངོན་པར་འཕགས་པའི་སྙན་གྲགས་ཀྱི་དྲིལ་ཆེན་སྲིད་པ་
གསུམ་གྱི་ཁོངས་སུ་ཆེས་ཆེར་བསྒྲགས་པ་དེ་ཉིད། སླར་ཡང་བསམ་བཞིན་
མི་ཡི་ཤ་ཚུགས་སུ་རྣམ་པར་རོལ་པའི་སྐྱེས་རབས་ནོར་བུའི་དོ་ཤལ་ཚར་དུ་
དངར་བ་ལས། རྒྱལ་དབང་བདུན་པ་ཐམས་ཅད་མཁྱེན་ཅིང་གཟིགས་པ་
བཀའ་བརྒྱུད་ཕྲིན་ལས་ཤིང་རྟའི་སྡེའི་རྣམ་པར་ཐར་པའི་མེ་ལོང་གི་ནང་དུ།
རྒྱལ་དང་རྒྱལ་སྲས་ཀུན་གྱི་མཛད་ཕྲིན་བླ་ན་མེད་པའི་ངོ་མཚར་གྱི་བཀོད་པའི་
རང་གཟུགས་མཚར་པོ་ཅི་ཡང་འཆར་བའི་ཚུལ་ཇི་ལྟ་བ་ཤེས་རབ་སྐུ་དང་ངག་

གི་ལྷ་མོས་ཀྱང་གཞལ་བར་དཀའ་ན། བྱིས་པའི་སྐྱེ་བོ་བདག་ལྟ་བུས་ཆ་ཙམ་
ཡང་བརྗོད་པར་ནུས་པ་ལྟ་ག་ལ་ཞིག །འོན་ཀྱང་རང་དང་སྐལ་མཉམ་གདུལ་
བྱ་དམན་པ་ཐུན་མོང་གི་བློ་གྲོས་ཆུང་ངུའི་སྣོད་དང་འཚམས་པ་ཙམ་ཞིག་
འབད་པ་དུ་མས་དད་པའི་གསོས་སུ་འབྲི་བར་བྱ་སྟེ།
དེ་ལ་མཆོག་གི་བདག་ཉིད་གང་དགུང་ལོ་ཉེར་གསུམ་ཡན་གྱི་རྣམ་
པར་ཐར་པ་དད་པ་རྒྱ་མཚོའི་གྲུ་གཟིངས་ཞེས། ཚིག་དོན་ལ་བསྔགས་པར་
འོས་པ་ཞིག་སྐྱོབ་པ་མཆོག་གི་གནས་ཀྱི་སློབ་དཔོན། གསུང་རབ་རིག་གཞུང་
ཀུན་ལ་མི་འཕྲོག་པའི་སྤོབས་པ་མངོན་པར་དགེ་བ། སྨྲ་བའི་དབང་ཕྱུག་རཏྣ་
ས་མུ་དྲའི་ཞལ་སྔ་ནས་བཀོད་པར་མཛད་པ་ལས་རྟོགས་པར་བྱ་དགོས་སོ། །
ཞེས་གསོལ་ནས།
༼༡༧༤༡༽ལྕགས་བྱ་ལོ་གསར་གྱི་དགའ་སྟོན་ལ་དགྱེས་དགུར་
རོལ་ཞིང་། བསྟན་སྲུང་ཀུན་གྱི་དབང་མོ་དུད་སོལ་མར་མཆོད་སྤྲིན་རྒྱ་ཆེར་
སྤྲོས་ཏེ་གཟབ་གསོལ་ཕྲིན་ལས་བཅོལ་བ་འཆར་ཅན་མཛད། དེ་ལྟར་གནམ་
ལོའི་དགའ་སྟོན་སོགས་གྲུབ་རྗེས། ཨོ་རོང་ནས་མཆོག་གི་ཡུམ་དང་ལྕམ
སྲིང་བཅས་ཞབས་ཀྱི་པདྨོར་འབྱོར། ཞབས་པད་བརྟན་པའི་གསོལ་འདེབས་
དང་འབུལ་དངོས་གྱ་ནོམ་པའི་མཆོད་སྤྲིན་སྤྲོས། ཞལ་འཛོམས་བྱུང་རེས་ཀྱི་
སྐབས་སུ་བབ་པའི་མོལ་མཆིད་ལྷིང་ཆགས་ཚེ་དཔག་ཏུ་མེད་པའི་བྱིན་རླབས་

ཀྱི་སྒོ་ནས་ཚེ་སྤེལ་བའི་དབང་བསྐར་ཟབ་མོ་དང་། བྱིན་རྟེན་དང་གནང་ཆ་
རྒྱས་པར་བསྩལ་ཏེ་རང་གནས་སུ་ཕྱིར་ཐེགས།
རྗེ་ཉིད་དགུང་ལོ་ཉི་ཤུ་རྩ་ལྔའི་དགུང་ཀེག་ལ་ཕེབས་སུ་ཉེ་བར། བླ་མ་
ཆོས་སྐྱོང་གི་ལུང་ལས་འཚུབ་ཆ་ཆེ་ཚུལ་ཕུལ་བ་དེར་བསྙད་པའི་བཀའ་བརྒྱུད་
གོང་མའི་རྣམ་པར་ཐར་པ་བདག་གིར་མཛད་པར་བཞེད་ནས། ཚ་བའི་དུས་
སུ་ལག་ལྡན་པད་མཚོར་འཇུག་པ་ལྟར་ཐུགས་དང་བ་ལྷག་པར་འཕེལ་བར་
གྱུར་ཏེ། ལོ་གསུམ་གསང་གསུམ་ལྷ་སྔགས་ཏིང་འཛིན་འབྱམས་སུ་ཀླས་
པའི་སྣོད་བཅུད་ཐ་མལ་ལས་མི་འདའ་བའི་བཅད་རྒྱར་བཞུགས། དགེ་སློང་
བཞི་གྲྭས་གྲུབ་པའི་རྒྱལ་མོས་རས་ཆུང་ཞབས་ལ་དངོས་སུ་བསྩལ་བའི་
གདམས་པ་ནང་སྒྲུབ་ཞི་བ་ལྷ་མང་གི་དཀྱིལ་འཁོར་ཞལ་ཕྱེ་ནས་སྐུ་ཚེའི་སྒྲུབ་
པ་བཙུགས། ཡུལ་ཉེར་བཞིའི་མཆོག་ཏུ་གདོད་ནས་གྲུབ་པ་ཙ་རི་ཏྲར་ཚོགས་
མཆོད། སྐུའི་རླུང་སྐྱེད་དར་འཕན་སོགས་ཆེད་རྫོངས་གནང་། གྲྭ་ཚང་ཁག་
སོ་སོར་སྐྱ་རིམ་གསར་འཕར་བཀའ་འགྱུར་རིན་པོ་ཆེ་གསུང་སྒྲོག །ལྷ་མོ་
དང་ཁྱབ་འཇུག་གི་གསོལ་མཆོད་ཁྲི་ཕྲག །ཆོས་སྐྱོང་སྤྱིར་ཡང་བསྐང་བ་
ཕྲིན་བཅོལ་སོགས་གནང༌། ཉི་ལྡོག་གཤིན་རྗེ་ཚེ་བདག་གི་གཏོར་ཟློག་
དང་། ལོ་མཇུག་མགོན་པོའི་དུས་གཏོར་ཡང་རྒྱུན་སྐབས་ལས་རྒྱས་པར་
བགྱིད་དུ་བསྩལ་བ་ལྟར་འདུས་སྡེ་སོ་སོས་བསྒྲུབས།

༼༡༧༤༢༽ རྔ་ཆེན་ཏེ་ཆུ་ཁྱི་གནམ་ལོའི་རང་ཞལ་གསར་དུ་
ངོམས་པའི་དགའ་སྟོན་དུ། སྒར་གཞུང་སྒེར་ནས་མཇལ་དར། ཞབས་
བརྟན་གསོལ་འདེབས། ལེགས་སྐྱེས་སོགས་སྔར་ལྟར་ལ་གཟིམ་ཆུང་སྦུག་
རང་དུ་བཞེས། བསྟན་སྲུང་སྤྱི་དང་ཁྱད་པར་འདོད་ཁམས་དབང་མོར་གཟབ་
གསོལ་ཐོག་མཆོད་རྫས་སྤྱན་གཟིགས་སོགས་རྔམ་ཆེན་སྤྲོ་བར་མཛད། སྔ་
སོར་རྒྱ་མཚོ་གྲྭ་ཚང་གི་ཚེས་བཅུའི་རེས་སྐོར་མཆོད་ཐེབས་སོགས་མེད་པའི་
སློང་མོ་ཁོ་ནས་བཟུང་དགོས་ཉག་ཕྲ་བར་བརྟེན། ལོ་འདིར་སྣྲོན་ཟླའི་ཚེས་
བཅུ་སློང་མོ་མ་བྱེད་པར་སྒར་གཞུང་ནས་ཐོང་ཞེས་ཕྱག་མཛོད་ཁྲི་པ་ཟུང་ལ་
བཀའ་ཕེབས་ལྟར། སྤྲེལ་ཟླའི་དུས་ཚེས་ཁྱད་པར་ཅན་ལ་རྩེའི་འདུས་ཚོགས་
རྣམས་ནས་བླ་མ་དྲག་པོ་བདེ་གཤེགས་འདུས་པའི་ལས་བྱང་དང་འབྲེལ་བའི་
མཆོད་སྤྲིན་བསྟར། ལྟད་མོ་དང་སྟོན་མོར་དོན་གཉེར་གྱི་ཁྲོམ་ཆེན་པོ་
འདུས། ཀུན་ལ་སློང་མོ་མ་མཛད་ཀྱང་དད་འབུལ་ཤིན་ཏུ་མང་། དེ་དག་
ལའང་ཕྱག་མདུད་ཝ་ཏར་གནང་། གནས་མཆོག་དེ་ཝཱི་ཀོ་ཊིར་ཚོགས་
གཏོར། ཕག་མོ་སོགས་རྟེན་ལ་སྙན་དར། མཆོད་པ། སྐུ་དར་ལ་འདོད་
གསོལ་ཀ་རྩོམ་གྱིས་སྤུད་པ། མཆོད་རྫས་ཕོན་ཆེ་བ་བཅས་ཞབས་བརྟན་ཕྲིན་
བཅོལ་བགྱིད་པར་གྲྭ་པ་བརྒྱད་རྫོང་བདའ་མཛད། ཕྱག་མཛོད་ནས་གྲྭ་ཚང་
ཁག་ཚོར་ལོ་སྔ་མ་ཇི་བཞིན་གྱི་ཞབས་བརྟན་བསྒྲུབ་རྒྱུ་གནང་། མཆོག་གི་

ཡུམ་འོད་གསལ་བུ་འཁྲིད་དང་། ལྕམ་སྲིང་མ་གཉིས་ཀ་རིམ་ཅན་དུ་
གཤེགས་པའི་གནས་ཚུལ་ངན་པ་སྙན་དུ་འབུལ་བ་དང་། སྐྱབས་འཇུག་བསྔོ་
རྟེན་འབྱོར། དགོངས་རྫོགས་སུ་སྒམ་པོ་གདན་ས་མཐིལ་སོགས་བཀའ་
བརྒྱུད་གོང་མའི་སྒྲུབ་གནས་ཁྱད་འཕགས་དུ་མ་དང་། ལྷོ་རྒྱུད་ཀྱི་དགོན་སྡེ་
སོ་སོར་མཆོད་འབུལ། སྙན་ཤལ། གོས་བཟང་བསྒྲིགས་ཀྱི་བ་དན་ཆེ་ཆུང་
སྣ་ཚོགས། ཕྱེ་ཕུར། རྒྱལ་མཚན་སོགས་སྤྱན་གཟིགས་མང་བ་བསྔོ་རྟེན་
བཅས་བསྩལ། རིན་ཆེན་ཕྲེང་བ་གཉིས་བསྒྲིལ་བའི་འདུས་པ་ཞལ་གྲངས་
བརྒྱ་དང་སུམ་ཅུ་བརྒལ་བའི་ཟླ་གཅིག་ལྷག་ཙམ་བར་ཀུན་མཁྱེན་པད་དཀར་
གྱི་ཡིག་ཆ་ལྟར། ཐུགས་རྗེ་ཆེན་པོའི་སྒྲུབ་པ་དང་འབྲེལ་བའི་ཡིག་དྲུག་དུང་
ཕྱུར་འཛུགས་པ་གནང་། ཤ་ཆང་སོགས་སྤངས་པའི་བྱ་རྒྱུད་དགོངས་དོན་
ཡུལ་དུས་གཞན་སྐྱོན་གྱིས་མ་བསླད་པར་བཅས་པ་གཙང་ངོས། སྔ་ཕྱི་བར་
གསུམ་གྱི་སྟོན་མོ། མང་ཇ་དང་དཀར་གསུམ་མངར་གསུམ་གྱི་འཚོ་བ།
ཕྱག་འགྱེད་དང་ཡོན་དངུལ་རྐྱང་སྲང་རེ། དངོས་པོ་དེ་མཚུངས་བཅས་སྐུ་
རྗེས་ལེགས་པར་གྲུབ། ཉི་ལྡོག་དང་ལོ་འཕོ་མཚམས་ཀྱི་ཚེ་མགོན་གཏོར་
ཟློག་སོགས་འདུས་པའི་སྔོན་སྲོལ་བསྟར།
༼༡༧༤༣༽ཁྲག་སྐྱུགས་ཏེ་ཆུ་ཕག་ལོ་གསར་སྐབས། གཞུང་
སྒེར་སོགས་ལྟོས་བཅས་ཚང་མས་བསྐལ་པ་རྒྱ་མཚོར་རྡོ་རྗེའི་ཁྲི་ལ་གཡོ་མེད་

བཞུགས་པའི་རྟེན་འབྱུང་དང་། དགའ་སྟོན་འཆར་ཅན་བཞིན་མཛད། སྲུང་
མར་གསོལ་མཆོད་ཕྲིན་བཅོལ་སྔར་ལྟར་གནང༌། ཀཿ ཐོག་རིག་པ་འཛིན་
དབང་ཆེན་པོའི་གསུང་བརྟག་བབས་པའི་རྩེའི་གཙང་ཁང་སྟེང་གཙོ་བོའི་
གཡས་ལོགས་སུ། རྣམ་རྒྱལ་མཆོད་རྟེན་ཐོག་ཚད་ལོངས་པ་སྐུ་རྒྱུ་རིན་པོ་ཆེ་
དྲི་བཟང་སྨན་འདམ་བསྲེས་པ་ལས་གྲུབ་པ། གསེར་སྦྱངས་ཀྱིས་འཐུག་པོར་
བྱུགས་ཤིང་། སྲོག་ཤིང་ལ་གཟུངས་ཆེན་སྡེ་ལྔ་གྲང་གསེར་གྱི་ཡི་གེ་བར་
མཚམས་མེད་པར་བྲིས་ཏེ། ན་བཟའ་དཀྲིས་ལ་བཞུགས་སུ་གསོལ།
གཟུངས་སུ་དེ་བཞིན་གཤེགས་པའི་ཡུངས་འབྲུ་ལྟ་བུའི་འཕེལ་གདུང་
དང་། བཀའ་བརྒྱུད་གོང་མ་རིམ་བྱོན་གྱི་བྱིན་རླབས་རྟེན་བསམ་ལས་བརྒལ་
བ༑ གཙུག་ཏོར་རྣམ་པར་རྒྱལ་མའི་གཟུངས་རིང་འབུམ་ཕྲག །རྒྱུད་སྡེ་
བཞིའི་གཟུངས་བཅས་རིང་བསྲེལ་རྣམ་བཞིའི་སྙིང་པོ་ཅན། བུམ་ནང་དུ་རྣམ་
རྒྱལ་ལྷ་དགུ་འབུར་སྐུ་བཞུགས་པ། སེང་ཁྲིའི་ནང་དུ་གནོད་སྦྱིན་འཁོར་ལོ་
བང་མཛོད་དང་བཅས་པ་དེ་ལྟ་བུ་འབུར་བཟོ་བ་བཞིས་ཟླ་བ་གསུམ་གྱི་ཁོངས་
སུ་གྲུབ། གཟུངས་འབུལ་རབ་ཏུ་གནས་པ་ལྗགས་བཀོད་སོགས་ཚང་མ་
མཆོག་གི་བཀའ་ལྟར། ཞྭ་ལུ་དགེ་སློང་རིན་པོ་ཆེས་ཀུན་མཁྱེན་བུ་སྟོན་གྱི་
ཕྱག་བཞེས་འཁྲུལ་མེད་སྒོ་ནས་མཛད། ཁོང་ལ་རབ་གནས་ཀྱི་དགའ་སྟོན་
ལེགས་སྐྱེས་སོགས་རྒྱས་པ་བསྩལ་ཞིང་། འབུར་བཟོ་བ་རྣམས་ལའང་ལྟོ་

དང་ཡོན་གྱིས་ཚིམས་པར་མཛད་དེ་རང་གནས་སུ་ལྡོག །
བོད་ཆེན་པོའི་ལྗོངས་ནས་ཁམས་སྤྲུལ་གྱི་མ་ཡུམ་སྤྲུལ་སྐུ་དཔོན་
གཡོག་འབྱོར། ཁོང་རང་སྐུ་རྐྱང་ལ་གཟིམ་ཆུང་སྦུག་མཇལ་བསྩལ། ཕྱག་
དྲིལ་དངུལ་མགོ་མ། རྟ་དང་དྲེའུ་སོགས་ཟང་ཟིང་གི་དངོས་འབུལ་སྟོབས་སུ་
ཆེ། དམ་རྫས་དང་དངོས་པོའི་གནང་སྦྱིན་གྱིས་མགུ་བ་བསྐྱེད། འཁོར་ལོ་
སྡོམ་པའི་ཕོ་བྲང་ས་ལ་སྤྱོད་པ་ཧི་མ་ལ་ཡར་ཚོགས་མཆོད་དང་། འདུས་
ཚོགས་རྣམས་ནས་སྐ་རིམ་ཞབས་བརྟན་ཞུ་དགོས་སོགས་སྔར་ལོ་ལྟར་
བསྒྲུབས། བླ་མ་ཆོས་བསམ་པ་སོགས་ཁམས་འགྲུལ་མང་ཙམ་བསླེབས།
དེ་དག་གི་ཇ་འཁོར་དྲུག་དྲུག་ཅུ་སྐོར། རྟ་དྲེའུ་སོགས་དངོས་འབྱོར་ཕུང་པོར་
སྤུངས་པའི་མཆོད་སྤྲིན་བསྟར། ཕར་ཡང་བྱིན་རྟེན་སོགས་གནང་ཆ་མཛད།
༼༡༧༤༤༽མིག་དམར་ཏེ་ཤིང་བྱི་ལོ་གསར་དགའ་སྟོན་ཐོག །
ཞབས་འབྲིང་རྣམས་དང༌། མངའ་ཞབས་གྲྭ་ཚང་ཁག་དམངས་བཅས་ཀྱིས་
ཞབས་བརྟན་འབུལ་དཔངས་བསྟོད། དཔལ་ལྡན་སྲིད་གསུམ་བདག་མོ་
འདོད་དབང་མ་གཙོ་བོར་གྱུར་པའི་ཆོས་སྲུང་རྣམས་ལ་གསོལ་མཆོད་བསྐང་
བ༑ སྔར་བཅོལ་ལེགས་དང་ད་བཅོལ་ཞུ་བའི་ཕྲིན་ལས་བཅོལ་ཞིང་།
གཡར་དམ་བསྐལ་བའི་དབྱངས་སྙན་རོལ་སྒྲ་སྲིད་རྩེའི་སྙོམས་འཇུག་པ་
རྣམས་ཀྱང་སད་དང་སྙམ་པ་བྱུང༌།

དེ་ནས་མཆོག་གི་སྐུ་ཞབས་ལོ་གསུམ་གྱི་བཅད་རྒྱ་གེགས་མེད་མཐར་
ཕྱིན་ཏེ་རིམ་པས་སྐུ་མཚམས་གསེང་བར་མཛད། ལ་དྭགས་རྒྱལ་སྲས།
སྒར་རང་གི་ཕྱག་མཛོད་གཉིས་སོགས་ཞབས་འབྲིང་རྣམས་དང་། དགོན་མ་
ལག །མངའ་ཞབས་ཀྱི་ཆར་གཏོགས་སོ་འཚལ་གྱིས་ལེགས་འབུལ་གྱ་ནོམ་
པ་འཕྱུར་བུར་སྤུངས། དེ་ནས་མཆོག་གི་དོན་གྱི་ཞལ་སློབ་ཀྱི་དྭངས་མར་
གྱུར་ཅིང་། མཁས་བཙུན་བཟང་པོའི་ཡོན་ཏན་གྱིས་ཕྱུག་པ་བླ་མ་ལོ་རི་སྤྲུལ་
པའི་སྐུ་མི་ཕམ་བསྟན་འཛིན་ཕྲིན་ལས་ནས་གསོལ་བ་བཏབ་པ་ལྟར། ཁོང་གི་
དབུས་རྒྱལ་སྲས་རིན་པོ་ཆེ། བཀའ་བརྒྱད་གདན་ས་པ། བྲག་སེང་།
སྔགས་གྲྭ་རིན་པོ་ཆེ་སོགས་སྤྲུལ་སྐུ་རྣམས་དང་། གཞན་ཡང་ཆོས་ཞུ་ཉི་ཤུ་
སྐོར་ལ། ནག་ཟླའི་ཉར་དཔལ་ལྡན་བླ་མེད་རྒྱུད་སྡེ་རྒྱ་མཚོའི་ཡང་
སྙིང་། དང་པོའི་སངས་རྒྱས་དུས་ཀྱི་འཁོར་ལོའི་སྔོན་འགྲོ་སྟ་གོན། དངོས
གཞི་དཀྱིལ་འཁོར་དུ་འཇུག་པ་སྔོན་དུ་འགྲོ་བས་བྱིས་འཇུག་བདུན་དང༌།
གོང་མ་གོང་ཆེན། བདག་པོ་ཆེན་པོའི་དབང་གི་སྨིན་བྱེད་རྒྱས་པ་ཇོ་ནང་རྗེ་
བཙུན་ཆེན་པོའི་ཕྱག་བཞེས་འཁྲུལ་མེད་ཀྱིས་བརྒྱན་པ་གནང་། དེ་འཕྲོར་
ཆོས་ཞུ་བརྒྱ་ཕྲག་ཙམ་འདུས་པར། ཐམས་ཅད་མཁྱེན་པ་པུཎྜ་རཱི་ཀའི་གསུང་
འབུམ་ཚང་མའི་ལྗགས་ལུང་དང་།
སྤོང་བ་བསམ་གཏན་གྱི་བརྟུལ་ཞུགས་ལ་གཞོལ་བ་དག་གིས་ཆེད་དུ་

བརྩེ་བས་གཟིགས་ཏེ། དུས་གསུམ་རྒྱལ་ཀུན་བགྲོད་པ་གཅིག་པའི་
ལམ། སྙིང་པོ་སྐོར་པའི་ཐུགས་བཅུད། དཔལ་དྭགས་པོ་བཀའ་བརྒྱུད་པ་
རྣམས་ཀྱིས་གངས་རིའི་ལྗོངས་འདིར་ཕྱག་རྒྱ་ཆེན་པོ་ཞེས་མཚན་དུ་བཏགས་
པའི་གདམས་པ། ཚེ་གཅིག་རྡོ་རྗེ་འཆང་གི་ས་ལ་བདེ་བར་བཀྲི་བའི་ཉེ་ལམ་
ཆེས་མཆོག་ཏུ་གྱུར་པ་དེ་ལྟ་བུའི་སྔོན་འགྲོ་དངོས་གཞི་ཚང་བ། ནཱ་རོ་ཏ་པའི་
དགོངས་བཅུད་ཆོས་དྲུག །མར་པའི་གདམས་ངག་ཀུན་གྱི་ཡང་རྩེ་བསྲེ་སྐོར་
སོགས་ཉམས་ཁྲིད་དུ་གནང་། ཆོས་དེ་དག་ཀྱང་བླ་མས་མ་རྟོགས་བཞིན་དུ་
སློབ་མར་ཚིག་སྐམ་གྱིས་བཤར་རྒྱུག་ཀློག་པ་དག་དང་ཐུན་མོང་དུ་མ་གྱུར་
པའི། དང་པོར་བརྒྱུད་པའི་ལོ་རྒྱུས། བར་དུ་གདམས་པའི་གནད་ཟབ། ཐ་
མར་ཉམས་སུ་ལེན་ལུགས། སེམས་ཀྱི་འཇོག་ཐབས། ཉམས་རྟོགས་ཀྱི་
འཆར་ཚུལ། ས་ལམ་གྱི་བགྲོད་ཚུལ། དེ་དག་གི་གེགས་སེལ་བོགས་འདོན་
བཅས། དཔྱིས་ཕྱིན་པར་རྗེ་འདི་ཉིད་ཁོ་ནས་བགོ་སྐལ་དུ་བདག་གིར་
མཛད། ཆོས་འཕྲོས་མ་རྫོགས་ཙམ་ནས་དབུས་ཕྱོགས་སུ་ཆིབས་བསྒྱུར་
གནང་དགོས་ཀྱི་ཐུགས་བྲེལ་ཤར་ཏེ། རྒྱལ་དབང་མཆོག །རྒྱལ་སྲས་སྤྲུལ་
སྐུ་སོགས་ཀྱི་སྐུ་འཁོར་བཅས། ལྷོ་རྒྱུད་ཀྱི་གདུལ་བྱའི་བསོད་ནམས་མགྲོན་
དུ་ཆིབས་ཁ་བསྒྱར་ཏེ། བྱམས་པ་ཆོས་གླིང་དུ་ཕེབས། བྱ་པའི་རྫོང་
བཞུགས། བཀྲ་ཤིས་མཐོང་སྨོན། སྔགས་བཤད་སོགས་གྲྭ་ཚང་སོ་སོའི་

ཞབས་ཟུང་རྡོ་རྗེའི་ཁམས་སུ་གཡོ་མེད་བཞུགས་པའི་རྟེན་འབྱུང་གསོལ་
འདེབས་དང་། དངོས་འབུལ་རྒྱས་པར་ཕུལ་ཞིང་བསྙེན་བཀུར་བཏབ།
རྒྱལ་སྲས་དཔོན་གཡོག་རྣམས་ལ་ནང་རྟེན་གཙོ་ཆེ་གྲས་མཇལ་ཁ་གནང་
སྟེ། ཁོང་རྣམས་ལྷོ་རྒྱུད་གནས་འབྲེལ་མཛད་རྩིས་དེར་བཞུགས།
རྗེ་ཉིད་སྐུ་འཁོར་བཅས་རློན་ལ་བརྒྱུད་དྲེའུ་ལྷས་སུ་སྤྱན་དྲངས་པ
ལྟར། དགེ་འདུན་རྣམས་ནས་སེར་སྦྲེངས་ཀྱི་བཀོད་པ་དང་བཅས་དེར་ཞབས་
པད་འཁོད། གྲུབ་དབང་མཆོག་སྤྲུལ་རིན་པོ་ཆེ་འདུས་པ་རྒྱ་མཚོའི་འཁོར་
དང་བཅས་པས་མཁའ་འགྲོའི་བསུན་ཟློག་གི་སྒོ་ནས། མགོན་པོ་གང་གི་
གསང་གསུམ་མི་ཟད་རྒྱན་གྱི་འཁོར་ལོ་ཚེ་དཔག་མེད་བཞིན་བཞུགས་པའི་
གསོལ་འདེབས་དང་། རྗེས་འབྲེལ་སྐུ་གསུང་ཐུགས་རྟེན་གྱི་གཙོས་ཟང་ཟིང་
གི་དངོས་འབུལ་དང་གསོལ་སྟོན་གཟབ་ནན་ཞུས། ཕར་ཡང་མཆོག་གི་སྤྲུལ་
སྐུར་གནང་སྐྱེས། གྲྭ་ཚོགས་སུ་མང་ཇ་ཕྱག་འགྱེད་སོགས་ཀྱིས་མགུ་བ་
བསྐྱེད།དེ་ནས་ཞབས་པད་བསྐྱོད་དེ། ཤོ་ཕུ་སྟག་ལ་སོགས་བརྒྱུད་ནས།
རིམ་གྱིས་དཔལ་ཟན་གཡང་གི་ཆོས་འཁོར་ཆེན་པོར་ཕེབས། དེར་མདོ་སྡེའི་
མཆོད་པའི་དུས་སྟོན་དང་འགྲིག་ཅིང་། རྫོང་སར་དུ་བཞུགས་སྟན་འཇགས
མི་རྗེ་དཱ་ལས་བཱ་ཐུར་དེར་ཕེབས་ཤིང་མཇལ་འཛོམས་གནང་། ཁོང་གི་བཞེད་

པ་ལྟར་ཆོས་སྲུང་གི་གསོལ་མཆོད་བསྐང་བ་བཅས་རྗེ་ཉིད་དབུར་བཞུགས་
ཞབས་འབྲིང་གྲྭ་ཚོགས་ནས་སྒྲུབ་གནང་བཀའ་དྲིན་བསྐྱངས། བསྙེན་བཀུར་
ཇ་ནོམ་པས་མཆོད། བྱང་ཆུབ་ཆེན་པོར་གསེར་སྦྱངས་བཙོ་མས་མཚན་དཔེ་
གསལ་རྫོགས་ཀྱི་བཀུར་སྟི་དང་། སྙན་ཤལ། རྣམ་ལྔའི་སྟོང་མཆོད་ཚར་
གཉིས། གཞན་མཆོད་ཁང་སོ་སོའི་རྟེན་རྣམས་ལ་མཆོད་པ། སྙན་ཤལ་
སོགས་འབུལ་བ་གནང་ངོས། བསྟན་དང་འགྲོ་ལ་ཕན་བདེ་འབྱུང་བའི་
ཐུགས་སྨོན་ཡང་ཡང་མཛད།
པེ་ཧར་ལྕོག་ཏུ་ཕེབས་ཏེ་སྐ་གསོལ་ཐོག །ཆོས་སྐྱོང་ཆེན་པོའང་སྐྱེས་
བུའི་ལུས་ལ་བརླམས་པར་མཆོད་སྤྲིན་ལྷ་རྫས་བཅས་བསྩལ་ཏེ། གུ་རུ་པདྨའི་
གཡར་དམ་ལས་མི་འདའ་བའི་བཀའ་ནན་རབ་བརྗིད་གཙུག་ཏུ་ཕབ་ཅིང་ཕྲིན་
ལས་བསྐུལ་བར་མཛད་པས། ལས་མཁན་ཆེན་པོ་ནས་ཀྱང་གུས་པས་བཏུད་
དེ་ཕྲིན་ལས་ཅི་བཅོལ་བསྒྲུབ་པ་དང༌། ཐ་ཚིག་གི་ཆད་ལས་མི་འདའ་བའི་
ཞལ་བཞེས་མཛད། རུ་འདྲེན་སོགས་གར་འཆམ་གྱི་གཟིགས་མོ་དབུས་
གཙང་གི་ཆེ་གཉན་སོགས་མི་ཚོགས་ཀྱང་ཤིན་ཏུ་ཆེ། མཆིམས་ཕུར་ཕེབས་
ཏེ་སངས་རྒྱས་གཉིས་པ་པདྨ་ཀཱ་རའི་སྒྲུབ་ཕུག་སོགས་གནས་རྣམས་མཇལ་
ཞིང་ཚོགས་འཁོར་མཆོད་སྤྲིན་སྤྲོས་ནས་ཐུགས་སྨོན་གནང༌། གསོལ་
འདེབས་བྱེད་པོ་ཁ་ཤས་ལ་གུར་དྲག་གི་གཏོར་དབང་བསྩལ།

དེ་ནས་མི་རྗེ་དཱ་ལས་བཱ་ཐུར་གྱིས་བོད་ཁམས་བདེ་ཐབས་ཀྱི་སྐུ་རིམ་
ཐུགས་རྗེས་གཟིགས་པ་དགོས་ཞེས་སྤྱན་དྲངས་པ་ལྟར། སྐྱི་ཤོད་བྱེ་རི་སྟག་
རྩེར་ཆིབས་ཀྱི་ཁ་ལོ་བསྒྱུར་ཏེ། ཕོ་བྲང་དེར་ཞབས་པད་བཀོད་ཐོག་བཞུགས་
ཟླ་གཅིག་གི་རིང་། མིའི་དབང་པོ་ཡབ་སྲས་རྣམས་ལ་ཚེ་དཔག་མེད་ཀྱི་
དབང་བཀའ་གནང་། འཇམ་དཔལ་དུས་དགྲའི་དབང་པོའི་གཏོར་ཟློག་
སོགས་ཀྱི་ཚོགས་དབུར་ཀུན་མཁྱེན་དམ་པ་ཉིད་ཀྱང་ཕེབས། མིའི་བདག་པོ་
ནས་གསོལ་སྟོན་དངོས་འབྱོར་གྱི་མཆོད་སྤྲིན་རྣམ་ཐོས་བུའི་བང་མཛོད་ལ་ཅོ་
འདྲི་བ་ལྟ་བུར་བསྟབས།
དེ་རྗེས་ལྷ་ལྡན་དུ་ཆིབས་ཁ་བསྒྱུར། རྩེ་ཤོད་ཀྱི་ཆིབས་བསུ་དྲུང་སྐོར་
ཉི་ཤུ་ཙམ་གྱིས་མདུན་བདར་ཏེ་གཡུ་ཐོག་ཁང་གསར་དུ་བཞུགས་མཛེས་
གནང༌། ཕོ་བྲང་ཆེན་པོ་པོ་ཏ་ལར་གོང་ཞབས་སྲིད་ཞིའི་སྐྱབས་མགོན་ཆེན་
པོའི་སྤྱན་སྔར། ཞབས་བརྟན་དངོས་འབུལ་རྒྱ་ཆེན་པོ་དང་བཅས་མཇལ་བ་
གནང་ཞིང་། གསུང་གི་གསང་བ་ཟབ་མོས་བྱབས། སྟོབས་ཀྱི་འཁོར་ལོས་
སྒྱུར་བའི་སའི་ཚངས་པ་བསོད་ནམས་སྟོབས་རྒྱལ་དང་ཞལ་འཛོམས་གནང་
སྟེ། དངོས་པོའི་སྐྱེས་བསམ་ལས་བརྒལ་བ་ཕར་བསྩལ་ཞིང་། མི་དབང
མཆོག་གིས་ཀྱང་ཁ་མཛེས་ཙམ་མིན་པར་ཟོལ་མེད་གུས་པ་བླ་ལྷག་ཏུ་འཕེལ་
ཞིང་གསོལ་སྟོན་བཞུགས་གྲལ་སོགས་ཡང་ཡང་གནང་།

དུས་བཟང་རྣམས་སུ་བོད་ཡུལ་གྱི་རྡོ་རྗེ་གདན་འཕྲུལ་སྣང་གཞལ་མེད་
ཁང་གི་རྟེན་གཙོ་ཤཱཀྱ་མུ་ནེ། གངས་ཅན་གྱི་ལྷ་སྐལ་ཐུགས་རྗེ་ཆེན་པོ་རང་
བྱོན་ལྔ་ལྡན། ར་མོ་ཆེའི་མི་བསྐྱོད་རྡོ་རྗེ་སོགས་རྟེན་སྲིད་དོ་ཅོག་ལ་གསེར་
གསོལ་མཆོད་འབུལ་ཕུལ་དུ་གྱུར་པའི་སྲི་ཞུ་དང་ཐུགས་སྨོན་གནང་། ཡུལ་
དང་སྐད་རིགས་མི་གཅིག་པའི་དད་ལྡན་ཉིན་མཚན་བར་མེད་ལྟ་བུར་མཇལ་ཁ་
ཞུ་མཁན་མང་བ་ལ་ཆོས་འབྲེལ། བཀའ་དབང་། གཤིན་གསོན་གྱི་སྦྱང་
སྲེག །བསྔོ་སྨོན་བཀའ་བསྒོ་སོགས་ཅི་མཛད་གཞན་དོན་གྱི་རོལ་པར་མིང་
དོན་མཚུངས་པའི་འབྲེལ་ཚད་ཐར་ལམ་ལ་བཀོད། གནས་གསལ་ཞབས་
དྲུང་རིན་པོ་ཆེ་དང་ཞལ་རྒྱས་ཤིང་ཐུགས་ཡིད་གཅིག་ཏུ་འདྲེས། ཁོང་ལ་
བཅོམ་ལྡན་འདས་འཁོར་ལོ་སྡོམ་པ་མཁའ་འགྲོ་རྒྱ་མཚོའི་དཀྱིལ་འཁོར་རས་
བྲིས་ལ་བརྟེན་པའི་སྟ་གོན་དང་དངོས་གཞི་བཅས་དབང་རྒྱས་པ་གསན།
གཞན་ཡང་ཟབ་ཆོས་མང་པོ་ཕར་ཚུར་གསན་རེས་མཛད།
གོང་ས་ལྷ་མིའི་རྣམ་འདྲེན་མཆོག་གི་སྐུ་ཞབས་ནས་ཐོན་ཕྱག་གི་
གནང་སྐྱེས་མོད་མི་དམའ་བ་དང་དཀར་སྤྲོའི་གསོལ་སྟོན་བསྩལ། ཤོད་ནས་
མཆོག་གི་བདག་ཉིད་ཆེན་པོས་ལོ་གསུམ་བཅད་རྒྱ་གེགས་མེད་མཐར་ཕྱིན་
པའི་ལེགས་གསོལ་དུ། བསྟན་འགྱུར་རིན་པོ་ཆེ་པར་མ་པུསྟཀ་བརྒྱ་ཕྲག་
ལྷག་པ། ཤེལ་དཔྱད་ངོ་མཚར་བ་དུ་མ། མཛོད་གོས་སོགས་གོས་དར་

རིགས། རྒྱ་ཇ་སོགས་རྔམ་ཆེ་བའི་འབུལ་དངོས་རྒྱ་ཆེན་མཛད།
དེ་ནས་འབྲི་གུང་ལ་ཆིབས་ཀྱི་ཁ་ལོ་བསྒྱུར་དགོས་ཀྱི་བྱ་མ་རྟ་རིམ་ཅན་
འབྱོར་བ་ལྟར་དེ་ཕྱོགས་སུ་ཕེབས་པའི་སྒོ་དོད། རྩེ་ཤོད་ཀྱི་ཆིབས་སྐྱེལ་དང་
འདུས་པ་རྒྱ་མཚོའི་སེར་སྦྲེངས་ཀྱིས་མདུན་བདར་ཏེ་ཕེབས། འབྲི་ཁུང་
མཆོག་སྤྲུལ་རྣམ་གཉིས་དང་ལྷན་རྒྱས་ཤིང་ཕེབས་སྤྲོའི་དགྱེས་སྟོན་བཤམས།
མཆོག་སྤྲུལ་བགྲེས་པ་ལ་ལྷག་པའི་ལྷ་དུ་མའི་དབང་དང་ལྗགས་ལུང་སོགས་
བཅས་བཏེགས། རྫོང་སར་ནས་གཟིམ་མགྲོན་སོགས་ཀྱི་ཕེབས་བསུ།
རྗེ་ཉིད་ཀྱིས་གསན་བཞེས་མཛད། མཆོག་སྤྲུལ་ལྷན་རྒྱས་སུ་དངོས་འབུལ་
ཀྱང་སྤྲོ་བ་གནང༌། སྐུ་ཞབས་གཉིས་ནས་ཚུར་ཡང་རྟེན་གསུམ། རྒྱ
དཔྱད། ཆིབས་ཆེན་སོགས་མགྱོགས་འགྲོ་དུ་མ། མཛོ་ཕོ་མོ། ཇ་སོགས་
ཤིན་ཏུ་དངོས་གཙང་ཞིང་རྒྱ་ཆེ་དཔངས་མཐོ་བ་ཞབས་བརྟན་གྱི་གསོལ་བ་
འདེབས་པའི་མཎྜལ་གྱི་ཚུལ་དུ་ཕུལ།
དེ་ནས་ཆིབས་སྟེགས་ཏེ་སྤྲོ་ལུང་དུ་ཕེབས། འབྲི་གུང་སྐུ་ཞབས་
བགྲེས་པས་གསར་བཞེངས་ཀྱི་གཙུག་ལག་ཁང་རྟེན་དང་བརྟེན་པར་བཅས་པ་
རྒྱལ་བའི་ཞིང་ཁམས་མ་ལུས་པ་ས་ལ་འཕོས་པ་ལྟ་བུའི་ངོ་མཚར་གྱི་ཕུང་པོར་
གྲུབ་པ། གཙོ་ཁང་དབུས་མར་སྟོན་པ་ཟས་གཙང་སྲས་ཀྱི་སྐུ་གསེར་ཟངས་
ལས་གྲུབ་པ་གསེར་གྱི་ལྷུན་པོའི་གཟུགས་གཞན་དུ་སྣང་བ་ལྟ་བུ་དང་།

གཡས་སུ་བདེ་གཤེགས་མཆོད་རྟེན་བརྒྱད་དངུལ་དཀར་ལས་གྲུབ་པ།
གཡོན་དུ་དཀར་བརྒྱུད་ཁྲོམ་ཚོགས་གཙོ་བོ་དངུལ་གར་བུ། གཞན་རྣམས་
གསེར་ཟངས་ལས་བཞེངས་པ། སྟེང་དུ་གནས་བཅུ། ཐུབ་དབང་གི་ཆོ་
འཕྲུལ་ཆེན་མོ་བཀོད་པ་འབུར་དང་། ཙན་དན་ལས་བདེ་མཆོག་གི་དཀྱིལ་
འཁོར་བློས་བསླངས་བཟོ་བཀོད་མཚན་ཉིད་ཚང་ཞིང་ཁྱད་དུ་འཕགས་པ་ཀུན་
མཁྱེན་སི་ཏུ་བསྟན་པའི་ཉིན་བྱེད་ཀྱི་ལྗགས་བཀོད་མ་སོགས་ཞིབ་མཇལ་
མཛད། ཏི་སྒྲོ་ཌཱ་ཀི་འདུ་བའི་ཚོགས་ཁང་དུ་ཞབས་བསྐྱོད་ནས་གནས་
གཟིགས་མཆོད་སྤྲིན་འབུལ་བ་ཐུགས་སྨོན་སོགས་གནང་སྟེ། དེ་ཞོར་སྨན་
ཆབ་ཀྱི་འཕྲོད་བཞེས་ཀྱང་མཛད།
རྒྱལ་བ་འཇིག་རྟེན་གསུམ་གྱི་མགོན་པོ་སྐྱོབ་པ་རིན་པོ་ཆེའི་ཞབས་
མཐིལ་འཁོར་ལོའི་རི་མོས་ཤིས་པར་བྱ་བའི་གདན་ས་ཆེན་པོ་ཐེལ་དུ་མཇལ་
བར་ཕེབས། སྐྱོབ་པའི་གདུང་རྟེན་འཛམ་གླིང་རྒྱན་སོགས་རྒྱལ་བ་ན་རིམ་
གྱིས་བཞེངས་པའི་རྟེན་གསུམ་རྣམས་ཞིབ་གཟིགས་དང་། མཆོད་འབུལ་
གསོལ་སྨོན་སོགས་བཀའ་དྲིན་སྐྱོང་བ་གནང་།
དེ་ནས་ཆིབས་བསྒྱུར་གནང་སྟེ་ཁ་སྐོང་ལ་བརྒྱུད་ཀོང་པོ་ཉང་ཁ་
གཞུང་དུ་བརྟོལ། གྲགས་པའི་མཚོ་ཆེན་བཞིའི་ཡ་གྱལ་ཁ་རེག་མགོ་དགུའི་
བདུད་མཚོ་ལ། གྲུབ་པའི་སློབ་དཔོན་པདྨ་ཐོད་ཕྲེང་གི་ཕྱག་རྗེས་གསལ་བར་

བཀྲ་བ་རིག་འཛིན་ཆོས་རྗེ་གླིང་པས་གུར་དྲག་རྫུ་འཕྲུལ་གྱི་བཀོད་པས་ཁྲོམ་
གཏེར་དུ་བཞེས་པའི་གཏེར་གནས་བྲག་གསུམ་བཅས་མཚོའི་ཞབས་སྐོར་ལ་
བསྐྱོད། མཚོ་རྫོང་དུ་རིག་འཛིན་སངས་རྒྱས་གླིང་པའི་ཕྱག་སོར་འདུ་བྱེད་
ཀྱིས་བསྐྲུན་པའི་གུ་རུ་དྲག་དམར་གྱི་སྐུ་ཡེ་ཤེས་ཀྱི་བྱིན་རླབས་འབར་བ་
དང་། བྲིས་འབུར་གྱི་རྟེན་རྣམས་མཇལ་ཏེ་སྙན་ཤལ་མཆོད་སྤྲིན། ཚོགས་ཀྱི་
འཁོར་ལོའི་དགྱེས་པ་བསྐྱེད། མཚོ་རྫས་ཀྱང་འབུལ་བ་གནང་། ཞེ་ཁ་རྫོང་
ནས་སྡེ་པ་ཟུང་དང་། ཡུལ་མི་ཀུན་ནས་རྟ་སོགས་འབུལ་བ་རྒྱ་ཆེ་ཞིང་།
ཚོགས་སུ་ཚེ་རྟའི་དབང་དང་བྱིན་རྟེན་རང་རང་གི་གསོལ་བཏབ་རེ་འབྲས་དོན་
དང་ལྡན་པར་མཛད། རིག་འཛིན་ཆེན་པོ་འཇའ་ཚོན་པའི་གདན་ས་བང་རིར་
ཡང་བསྐྱོད་དེ། གཏེར་བྱོན་གྱི་ནང་རྟེན་རྣམས་ཀྱི་གཙོས་རྟེན་ཞལ་གཟིགས།
མཆོད་པ་ཚོགས་གཏོར་རྒྱས་པ་བཅས་གསོལ་འདེབས་ཐུགས་སྨོན་གནང་།
ཤེལ་སྟོད་ཀྱི་གཞིས་ཀ་འབྲས་སུ་ཞབས་བཅགས་ཤིང་། འཛེངས་
གཞིས་ཀར་ཡང་ཕེབས། ས་གསུམ་འགྲོ་བའི་སྐྱབས་མགོན་རིག་འཛིན་ཀཿ་
ཐོག་པ་ཆེན་པོ་དེར་ཕེབས་ཤིང་། མཆོག་དང་ཞལ་རྒྱས་ཏེ་དགྱེས་སྤྲོ་ཡར་
ངོའི་ཟླ་བར་འགྲན་པ་བཞིན་དུ་གྱུར། རིག་འཛིན་ཆེན་པོའི་བཀའ་ལུང་ལྟར་
ལྗོན་པ་ལུང་དུ་བསྐྱོད་ཅིང་། སྐུ་ཞབས་གྲྭ་ཚང་གི་སེར་སྦྲེངས་ཀྱི་བཀོད་པས་
མདུན་བསུས་ཏེ་ཞབས་ཟུང་བཀོད། དེར་གདན་འཇགས་རིང་གི་བསྙེན་

བཀུར་སོགས་རིག་འཛིན་ཆེན་པོ་ནས་དགྱེས་བཞིན་བསྩལ། གསར་བཞེངས་
ཀྱི་གཙུག་ལག་ཁང་དུ་སྒྲོལ་མ་རྣལ་འབྱོར་བླ་མེད་ཀྱི་རྒྱུད་དང་མཐུན་པའི་རྒྱལ་
ཀུན་ཕྲིན་ལས་ཀྱི་བདག་ཉིད་འཕགས་མའི་སྐུ་སོགས་རྟེན་རྣམས་མཇལ་བ་
གནང་། མཆོད་པའི་སྤྲིན་རབ་འབྱམས་ཀྱིས་མཆོད་ནས་བྱང་ཆུབ་ཆེན་པོའི་
འཇུག་ངོགས་གསོལ་འདེབས་སྨོན་ལམ་ཐུགས་ཁེངས་པ་མཛད།
སྐྱབས་མགོན་རིག་འཛིན་ཆེན་པོར་དབང་ཆོས་ཀྱི་སྙན་གསན་ཕུལ་
བས་འབྲུག་ཆོས་སྡིངས་སུ་མཇལ་འཛོམས་ཀྱི་ཞལ་བཞེས་གནང་། ཆིབས་
ཞོར་དུ་མར་ལམ་འཛེངས་གཞིས་ཀར་ཁྲོམ་དབང་ཞིག་ཀྱང་བསྩལ། ཇོ་མོ་
རྫོང་ནས་སྡེ་པ་ཞོལ་ཁང་ནས་ཀྱིས་ཞབས་ནས་བཏེགས། རིམ་པས་འབྲུག་
ཆོས་སྡིངས་སུ་སེར་སྦྲེངས་ཀྱི་བཀོད་པས་སྤྱན་ལམ་མཛེས་པར་བསྟར་ཏེ་
ཕེབས། མི་རིང་བར་རྗེ་རིག་པ་འཛིན་པ་འཁོར་གྱི་དཀྱིལ་འཁོར་དང་ཐབས་
ཅིག་ཏུ་ཆིབས་བསྒྱུར་གནང་བར། འབྲུག་ཆོས་ཀྱི་འདུས་པ་རྒྱ་མཚོའི་སྒོམ་ཞྭ་
ངུར་སྨྲིག་གི་བླ་གོས་མཛེས་པར་གསོལ་ནས། མཆོད་རྫས་སྣ་ཚོགས་ཐོགས་
ཤིང་རོལ་མོའི་བྱེ་བྲག་རྣམས་ཀྱི་བཀོད་པའི་མདུན་བསུ་བཅས་ལེགས་ཚོགས་
ཀྱི་རྟེན་འབྲེལ་བསྒྲིགས། སྐུ་ཞབས་གཉིས་ཀླུ་ལྡིང་གསར་པར་གཟིམ་ཆུང་
ཕན་ཚུན་མཛད་དེ་བཞུགས། ཚེས་དང་གཟའ་སྐར་དུས་སྦྱོར་སོགས་ལེགས་
ཐོག །འཕགས་ཡུལ་གྲུབ་པའི་སྤྱི་མེས་ཆེན་པོ་ནག་པོ་ཞབས་ཀྱི་ལུགས།

འཁོར་ལོ་སྡོམ་པ་ལྷ་ལྔའི་དཀྱིལ་འཁོར་གྱི་དབང་བཞི་རྒྱས་པ་དང་། སྒྲོལ་མ་
རྣལ་འབྱོར་བླ་མེད་དཀྱིལ་འཁོར་གྱི་སྔོན་འགྲོ་སྟ་གོན་དང་།དངོས་གཞི་རྡུལ་
ཚོན་ལ་བརྟེན་ནས་རྒྱས་པར་གསན། འདིའི་སྟ་གོན་ནུབ་འོད་གསལ་གྱི་
མཚན་ལམ་དུ། གཞལ་མེད་ཁང་ཞིག་ཏུ་འཕགས་མའི་སྣང་བརྙན་མཇལ་བ་
དང་། ཡང་གྱེན་ཞིག་འཛེགས་ཏེ་ཕེབས་པར་ལྷའི་ཁང་པ་ཐོག་འཕར་མ་
ཅན། དྲི་གཙང་ཁང་དུ་བཅོམ་ལྡན་འདས་མ་ཏཱ་རཱ་ཡོ་གི་ནཱིའི་སྐུ་གཟུགས་
འདུག་པའི་དྲུང་དུ་སྐས་དང་སྨྱུག་མའི་ཟམ་པ་ལས་བགྲོད་དེ་ཕེབས་པ་དང་།
སྒྲོལ་མའི་སྙིང་པོ་མི་གཡོ་བའི་གཟུངས་སོགས་གསལ་བར་བྱུང་ཞིང་རྡུལ་ཚོན
སྣུམ་པ་སོགས་ལྟས་ཡ་མཚན་ཞེས་བཀའ་སྩལ་ཞིང་། དེ་རྗེས་གསང་འདུས་
འཇམ་རྡོར་གྱི་དབང་བཞི་རྡུལ་ཚོན་གྱི་དཀྱིལ་འཁོར་ལ་བརྟེན་པ་དང་། ཇོ་ནང་
རྗེ་བཙུན་ཆེན་པོས་མཛད་པའི་གསར་རྙིང་ཡི་དམ་ཆོས་སྐྱོང་ནོར་ལྷ་རྒྱ་མཚོ་ལྟ་
བུའི་སྒྲུབ་ཐབས་རིན་ཆེན་འབྱུང་གནས་ཞེས་གྲགས་པའི་དབང་རྗེས་གནང་
བཟླས་ལུང་སོགས། བརྒྱུད་པ་གཙང་ཞིང་བྱིན་རླབས་ཀྱི་དྲོད་མ་ཡལ་
བ༑ རང་བཟོ་དང་སླ་བཅོས་ཡིན་རྒྱུའི་སྤོམ་ཡོར་དུ་མ་སོང་བས་ཕྱག་བཞེས་
ཀྱི་གནད་མ་འཕྱུག་པ། དངོས་གྲུབ་ཀྱི་འདོད་འཇོ་དམ་པར་གྱུར་པ་དེ་བཞིན་
ཚང་མར་གསན། ཡེ་ཤེས་ཀྱི་ལྷ་མོ་དམག་ཟོར་མའི་རྗེས་གནང་གསན་པའི་
སྐབས་སུ། རིག་པ་འཛིན་པའི་དབང་པོ་མཆོག་ནས་སྤྱན་འདྲེན་གྱི་རོལ་མོ་

མཛད་མཚམས། སྐད་ཅིག་གིས་རླུང་ནག་འཚུབས་ཤིང་གཟིམས་ཁང་གི་
ནང་དུ་འཁྱིལ་བ་དང་། རྗེ་འདི་ལ་ཟིལ་ཆེན་པོའི་ཐུགས་སྣང་ཡུན་རིང་བྱུང་
དུས་རྡོ་རྗེ་སློབ་དཔོན་གཤིན་རྗེ་གཤེད་ཀྱི་སྐུར་བཞེངས་ཏེ་དམ་ཚིག་གི་བེ་ཅོན་
ཕྱག་རྒྱ་བསྟན་ནས་དམ་ལ་བཞག་སྐབས་སུ།
བཀའ་ལས། འོ་ལྷ་མོ་ནི་དངོས་སུ་སླེབ་བྱུང་། ཡག་པོ་བྱུང་ཞེས་
བཀའ་སྩལ་བས། རྗེ་ཉིད་ནས་ཀྱང་སྐལ་པ་བཟང་པོ་ཡ་མཚན་བསྔགས་པར་
འོས་ཞེས་ཡང་ཡང་གསུངས། གཞན་ཡང་དཔལ་ལྡན་འབྲུག་པའི་བར་
འབྲུག་གི་བརྒྱུད་པ་ལས་ཉེ་བར་འོངས་པའི་གདམས་པ་ཕྱག་ཆེན་དང་། ཆོས་
དྲུག་གི་སྔོན་འགྲོ་དངོས་གཞིའི་ཉམས་ལེན་སོགས་ཆོས་ཐུན་གཉིས་རེ་ཆག་
མེད་གསན་པར་མཛད་དོ། །
གདོད་ནས་གསང་གསུམ་ལྷ་སྔགས་ཡེ་ཤེས་སུ། །
འཆར་བའི་འཁོར་ལོའི་མགོན་པོར་ཁྱོད་ངེས་ན། །
རྩེ་མོའི་བགྲང་བྱར་བཅད་པའི་སྒྲུབ་ཚུགས་ཀྱིས། །
ཕྱག་རྒྱའི་སྒོ་གླེགས་སྡོམ་འདི་ཅི་སླད་གྲང་། །
སྒྱུ་འཕྲུལ་མ་མ་མཐོ་རིས་ཐེམ་སྐས་ལ། །
འཛེགས་པའི་གྲོགས་སུ་དགེ་ཚོགས་ཕོ་ཉ་སྦྲོན། །
ཉི་བུའི་གཡུལ་ལས་རྣམ་པར་རྒྱལ་བ་ཡི། །

མཆོད་སྡོང་ཚོགས་གཉིས་སྤེལ་བའི་ཞིང་དུ་བསྐྲུན། །
རྗེ་བཙུན་ཁྱོད་ཀྱི་ཐུགས་རྗེས་ཉེར་བོས་པའི། །
དད་ལྡན་པདྨའི་ཚལ་ལ་བྷྱ་མ་རཿ །
ཇི་བཞིན་ཕྱོགས་མཚམས་ཀུན་ནས་འདིར་ལྷགས་ཏེ། །
མངོན་མཐོ་ངེས་པར་ལེགས་པའི་ལམ་དུ་འཇུག །
ཤྲཱི་ཀཱ་ལ་ཙཀྲའི་དཀྱིལ་འཁོར་དུ། །
དབང་རྣོན་ཚེ་གཅིག་དང་པོའི་སངས་རྒྱས་སར། །
བདེ་བླག་བཀྲི་བའི་རྡོ་རྗེ་འཛིན་རྒྱལ་འདི། །
འོག་མིན་སྟོན་པ་མཆོག་ལས་གཞན་ཅི་ཞིག །
༼༡༧༤༥༽ཁྲོ་བོ་ཞེས་པ་ཤིང་གླང་ལོ་གསར། འདོད་དབང་མ་
སོགས་ཆོས་སྲུང་རྣམས་ལ་གཟབ་གསོལ་སྔར་ལྟར་དང༌། གསང་གླིང་
གཞུང་གི་གཙོས་དགོན་མ་བུ་རྣམས་དང་མངའ་ཞབས་ཚང་མའི་ལོ་གསར་
ལེགས་འབུལ་འབྱོར། རྒྱལ་མཆོག་ལྷན་རྒྱས་སུ་ཞབས་པད་བརྟན་པའི་
གསོལ་འདེབས་དང་། དངོས་རྫས་ལྷུན་པོའི་དཔངས་ལྟར་སྤྱན་ལམ་རིན་པོ་
ཆེར་མཛེས་པར་སྤུངས། སྐྱབས་མཆོག་རིག་འཛིན་ཆེན་པོ་ནས་ནམ་ཡང་
དངོས་འབུལ་རིགས་མི་བཞེས་པས་འདི་སྐབས་སུ་ཕུལ་བའི་ཟང་ཟིང་དངོས་
པོ་རྣམས་ཀྱང་ཕྱིར་བསྩལ། ཁྲིད་སྔོན་འཕྲོས་རྫོགས་ནས་སྐྱེས་བུ་གསུམ་གྱི་

ལམ་རིམ་གྱི་ཁྲིད་གསན། བྱང་ཆུབ་མཆོག་ཏུ་སེམས་བསྐྱེད་པའི་སྡོམ་པ་
བཞེས་ཤིང་། ཟབ་གསལ་གྲོལ་ཐིག་གི་སྨིན་ཁྲིད་གསན་པ་གནང་།
འདི་སྐབས་ལ་དྭགས་ནས་རྒྱལ་སྲས་རིན་པོ་ཆེ་གདན་འདྲེན་མཁན་
འབྱོར་པས་ཁོང་རྣམས་འཕྲལ་དུ་ཕེབས་བཞུད་གནང་དགོས་སྟབས་ཀྱིས།
སྐྱབས་མགོན་གསང་གླིང་དུ་འཕྲལ་ཕེབས་གནང་དགོས་སྙན་གསན་གྱི་ཞུ་
ཡིག་ཕོ་ཉ་བཅས་འབྱོར་བས་དབང་ཆོས་གསན་འཕྲོ་བཤོལ་དགོས་བྱུང༌།
ཕྱིས་སུ་བཀའ་ལས་དེ་དུས་དབང་ལུང་ཆོས་སོགས་རྒྱ་ཆེ་ཙམ་ད་དུང་མུ་
མཐུད་དུ་ཞུ་ཐུབ་པ་བྱུང་ན་བསམ་ཡང་། ཐུགས་བྲེལ་འདི་བཞིན་བྱུང་བ་ཆོས་
ཟབ་སར་བདུད་ཟབ་པས་དཔེས་བསླེབས་ཞེས་གནང་བ་ཐོས།
ཀོང་པོ་རྒྱལ་དབང་སྤྲུལ་སྐུའི་སྤུར་བཞུ་རིག་འཛིན་ཆེན་པོ་ནས་བཀའ་
དྲིན་བསྐྱངས། སྤྲུལ་སྐུ་རིན་པོ་ཆེ་དེ་ཉིད་ཕྱི་ལྟར་མ་བཅོས་རྣལ་མའི་སྤྱོད་ཚུལ་
ལྷུག་པ་དང་། ནང་ལྟར་ཇི་ལྟ་ཇི་སྙེད་ལ་དབང་འབྱོར་ཞིང་བྱང་ཆུབ་སེམས་
དཔའ་ཆེན་པོ་ཞིག་ངེས་པར་ཡིན་འདུག་ཅིང་། སྐུ་གདུང་རིང་བསྲེལ་གྱི་ཕུང་
པོར་གྱུར་པས་ཀུན་ངོ་མཚར་ཞིང་། རིག་འཛིན་ཆེན་པོས་ཀྱང་རྡོ་རྗེའི་གསུང་
གིས་བསྔགས་པར་མཛད་ཅེས་ཐོས། རྒྱལ་དབང་གི་སྐུ་སྐྱེ་སྐོར་བཀའ་ལུང་
ཚིགས་བཅད་སམ་བུ་ཊར་འཁོད་པ་རིག་འཛིན་ཆེན་པོ་ནས་སྐུ་ཞབས་སུ་
བསྩལ། རྒྱལ་དབང་དམ་པ་ཉིད་ནས། སྐུ་ཞབས་རིག་འཛིན་ཆེན་པོར།

དཔལ་ལྡན་ལྷ་མོ་དུད་སོལ་མའི་རྗེས་གནང་སྲོག་གཏད་ཟབ་པ། སྐུ་ཚེའི་རྟེན་
འབྱུང་དུ་དགོངས་ཚེ་དབང་བརྒྱ་རྩ་འབུལ་བར་མཛད། དབང་ཆོས་གྲུབ་པའི་
གཏང་རག་གི་མཎྜལ་མཆོད་རྫས་དངོས་པོ་དང་། ག་ཎ་ཙཀྲའི་དགའ་སྟོན་
སྐྱིད་པའི་མགུར་དབྱངས། དགའ་བའི་ཆོས་བྲོ་སོགས་མཛད། སྐུ་ཞབས་
རིག་འཛིན་ཆེན་པོ་ལྗོན་པ་ལུང་དུ་ཆིབས་ཁ་བསྒྱུར། སྤོ་བོ་རྒྱ་རྫོང་སྤྲུལ་
རོང་ཆུ་མདོ་པ་སོགས་ཕྱོགས་ནས་མཇལ་མི་མང་དུ་འདུས། འབྲུག་
ཆོས་བླ་གྲྭ་དང་། ཡུལ་མིར་སྤྱི་དབང་བསྩལ། བླ་བྲང་དུ་རྣམ་སྲས་དང་ཚེ་
རིང་མའི་རྟེན་འཛུགས་མཛད། ཚོགས་སུ་རྗེས་གནང་ཉེར་གཉིས་སོགས་
བཀའ་དབང་ཆོས་མང་ཙམ་བསྩལ། ཁོང་ཚོའི་སྤྱི་སྒེར་འདུས་སྡེ་བཅས་ནས་
སྙིང་པོ་མེད་པར་སྙིང་པོར་ལེན་པའི་འབུལ་ཞབས་ལེགས་པར་ཕུལ། ཕར་
ཡང་མང་ཇ་གནང་སྐྱེས་སོ་སོར་བསྩལ།
ཆིབས་བསྐྱོད་དེ་བུ་ཆུའི་ཇོ་བོ་རིན་པོ་ཆེ་མཇལ་བ་གནང་ནས། ཨོ་
རོང་གཞིས་ཀར་ཞབས་པད་བཀོད། སྡེ་པ་དང་དཔོན་པ་སྐུ་འཁོར་རགས་
བསྡུས་ལ་ཇོ་ནང་ལུགས་ཀྱི་དཔལ་དུས་ཀྱི་འཁོར་ལོའི་དཀྱིལ་འཁོར་རྡུལ་ཚོན་
དུ་བཞེངས་པའི་ཐོག་ནས་དབང་བཞི་རྒྱས་པ། གཞན་ཚེ་དབང་རྗེས་གནང་
སོགས་འདོད་ཆོས་མང་པོས་ཐུགས་བཞེད་སྐོང་བར་མཛད། ཆིབས་ཆེན་གྱི་
གཙོས་དངོས་འབུལ་རྒྱ་དཔངས་ཅན་དང་། བསྙེན་བཀུར་ཕུལ་དུ་གྱུར་པས་

ཞབས་འབྲིང་པ་རྣམས་ཀྱང་བཞིན་རས་འཛུམ་དཀར་གྱིས་ཁྱབ། སྐུ་གཞིས་
ཇོ་ལགས་སྡེ་པ་མཆིས་བྲང་བཅས་ལ་བྱིན་རྟེན་གནང་སྐྱེས་བསྩལ།
དེ་ནས་ཕེབས་བསྐྱོད་གནང་སྟེ་ང་ལ་བརྒྱུད་སྣང་ས་ཞབས་དྲུང་ལ་ཚེ་
དབང་བསྩལ་བའི་མཚོན། ལམ་འཁོད་སྐྱེ་འགྲོའི་རེ་འདོད་བསྐངས། གྲོ་
མདར་ཀླུ་མཁར་ཞབས་དྲུང་མཆོག་གི་ཞལ་དཀྱིལ་ལྟ་བར་ཆེད་དུ་ཕེབས་ཤིང་
ཞབས་བརྟན་གྱི་དངོས་པོ་བཟང་བར་ཕུལ། ཐུགས་འདོད་བསྐངས་ཏེ་རིམ་
པས་གསང་སྔགས་ཆོས་གླིང་དུ་ཕེབས།
དེར་རེ་ཞིག་སྟན་འཇགས་ནས། རྒྱལ་སྲས་རིན་པོ་ཆེ། ལོ་རི་སྤྲལ་
སྐུ། བཀའ་བརྒྱད། བྲག་སེང་། སྔགས་གྲྭ་རིན་པོ་ཆེ་སོགས་ལ་རྩེའི་
གཟིམ་ཆུང་དུ་སྒྲུབ་ཐབས་བརྒྱ་རྩ་དང་། ཨ་བྷ་ཡཱ་ཀ་ར་གུཔྟའི་ལུགས་སྒྲུབ་
ཐབས་རྒྱ་མཚོ། རྡོ་རྗེ་ཕྲེང་བ་རས་བྲིས་ལ་བརྟེན་ནས་དཀྱིལ་འཁོར་ཉེར་
བརྒྱད་ཀྱི་དབང་། ཀུན་མཁྱེན་པདྨ་དཀར་པོའི་ཕྱེ་བའི་མགོན་པོ་ལྷ་མང་གི་
དཀྱིལ་འཁོར་རྡུལ་ཚོན་ལ་བརྟེན་པའི་དབང་བཞི་རྒྱས་པ། འདི་སྐབས་གྲྭ་
ཚང་སོགས་དབང་ཞུ་བརྒྱ་ལྷག་ཙམ་འཛོམས། པད་དཀར་གསུང་འབུམ་
འཕྲོས། ཕྱག་ཆེན། ཆོས་དྲུག་སོགས་འབྲུག་ལུགས་ཀྱི་དབང་ལུང་ཕལ་
ཆེར་རྫོགས་པ་ལྟ་བུར་བསྩལ། དེ་རྗེས་རྒྱལ་སྲས་རིན་པོ་ཆེར་སྐུ་གསུང་
ཐུགས་རྟེན་སོགས་ཕེབས་རྫོངས་གཟབ་མ་དང་། དེར་ལྟོས་འཁོར་བཅས་

རྣམས་ལ་འོས་བབ་དང་བསྟུན་པའི་བྱིན་རྟེན་བདོག་པའི་དངོས་པོ་སོགས་ཡི་
རང་བར་བསྩལ་ཏེ།
བཀའ་ལས། སྟོད་ཕྱོགས་སུ་བསྟན་པ་དང་སེམས་ཅན་གྱི་དོན་ལ་
ཐུགས་བསྐྱེད་གང་ཆེ་གནང་དགོས་སོགས་ཀྱི་བསླབ་བྱའང་བསྩལ་ནས།
ཁོང་དཔོན་གཡོག་རྣམས་རང་ཡུལ་ཕྱོགས་སུ་ཐེགས། རྒྱལ་དབང་མཆོག་
གནས་ཆེན་ཙ་རི་ཏྲར་ཆིབས་བསྒྱུར་གནང་། ཅིག་ཅར་གནས་འཛིན་པ་རྣམས་
ནས་ཕེབས་བསུ། སྒྲུབ་སྡེ་ནས་སེར་སྦྲེངས་བཅས་ཕག་མོ་རང་བྱུང་གི་
གནས་སུ་བརྟོལ། ཀུན་མཁྱེན་པུཎྜ་རཱི་ཀའི་གཟིམ་སྤྱིལ་དུ་ཞག་བདུན་ཕྲག་
རིང་ལྷག་པའི་ལྷའི་ཏིང་འཛིན་ལ་བཞུགས། རྡོ་རྗེ་ཡན་ལག་མའི་གཞལ་མེད་
ཁང་དུ་རྟེན་ལ་སྙན་ཤལ། མཆོད་སྤྲིན་ཚོགས་ཀྱི་འཁོར་ལོ་གནང་། དེར་
རྒྱུན་གནས་དང་གསར་དུ་ལྷགས་པ་རྣམས་ཀྱི་འདོད་པ་གང་བར་མཛད་དེ་
གསང་གླིང་དུ་ཕེབས། ལ་དྭགས་ནས་ཟངས་དཀར་ལྷ་བཙུན་དང་སྐུ་མཆེད་
རྗེ་བཙུན་མ་བཅས་དཔོན་གཡོག་འབྱོར། དངོས་འབུལ་རྒྱ་ཆེ་ཞིང་། བཀའ་
དབང་ཆོས་ཀྱི་ཐུགས་བཞེད་བསྐངས། དངོས་པོའི་གནང་སྦྱིན་བྱིན་རྟེན་
བཅས་བསྩལ་ནས་ཐེགས།
ལ་སྟོད་ཆུ་བཟང་སྤྲལ་སྐུ་ཕེབས་ཤིང་ཞབས་བརྟན་དངོས་འབུལ་
བཏེགས། འདི་པ་ནས་མཻ་ཏྲི་ལུགས་ཀྱི་བདེ་མཆོག་ཡབ་བཀའ་འབྲིང་པོའི་

དབང་གསན། མཆོག་ཞབས་ནས་ཁོང་ལ་མགོན་པོ། རིན་འབྱུང་ནང་ནས་
སྒྲོལ་མ་དང་ཕག་མོའི་སྐོར་དབང་བྱིན་རླབས་ཚང་མ་ཕར་བསྩལ།ཕེབས་
རྫོངས་དབང་ཡོན་བསྟབས་ནས་ཕེབས། ཉི་ལྡོག་གཤིན་རྗེ་གཤེད་དང་། ལོ་
མཇུག་མགོན་པོའི་སྒྲུབ་ཟློག་གཉིས་ཀའི་ཚོགས་དབུར་ཕེབས་ཤིང་གཏོར་ལྟས་
ལེགས་ཞེས་གསུངས་སོ། །
༼༡༧༤༦༽ཟད་པ་སྟེ་མེ་སྟག་གི་གནམ་ལོ་གསར་ཚེས་སྐབས་
ཞབས་བརྟན། རྟེན་འབྱུང་། ལྷ་མོར་གསོལ་མཆོད་སོགས་འཆར་ཅན་
གནང་། པད་དཀར་གསུང་འབུམ་གྲས་སྔར་སྤར་དུ་མ་འཁོད་པ་རྣམས་མ་
དཔེ་བྱུང་ཕྱིན་སྡེ་དགེར་གསར་དུ་བཀོད་ཆོག་པའི་འགོ་འདྲེན་རིག་པ་འཛིན་
དབང་མཆོག་ནས་གནང་བ་ལྟར་བཀའ་འབུམ་པོ་ཏི་བརྒྱད། གོང་མ་རིམ་
བྱོན་གྱི་གསུང་གསང་གལ་ཆེའི་རིགས་དང་རྗེ་ཉིད་ཀྱི་ལྗགས་རྩོམ་ལེ་ཚན་ཁ་
ཤས་བཅས་གླེགས་བམ་བཅུ་གཅིག་གི་རྩིས། ཨེ་ནས་ཡིག་མཁན་བཅུ་
འབོད་པ་གནང་སྟེ་པར་གྱི་ཕྱི་མ་ཡིག་གཟུགས་ཟློས་གར་བསྒྱུར་ཏེ་བསྒྲུབས།
ཁོང་ཚོར་གླ་ཡོན་ལྟོ་སོགས་མགུ་བ་གྲུབ། རྩེའི་གྲྭ་ཚང་གི་ཚེས་བཅུའི་གསུང་
ཚོགས་ལ་ཕེབས། འཆམ་གཟིགས་དང་ཁྲོམ་ལ་ཚེ་དབང་བསྩལ། གྲུབ་
དབང་རིན་པོ་ཆེ་ཕེབས་པར་རྡོ་རྗེ་རྣམ་འཇོམས་ལྷ་བཅོ་ལྔ་སོགས་འབྲུག་
ལུགས་ཀྱི་དབང་ཆོས་མང་དུ་གནང༌།

མི་རྗེ་དཱ་ལས་བཱ་ཐུར་ནས་སྤྱན་འདྲེན་གྱི་ཕོ་ཉ་འབྱོར་བ་ལྟར་ཆིབས་ཁ་
དབུས་ཕྱོགས་སུ་བསྒྱུར་ཏེ། ལམ་བར་གྱི་འགྲོ་ལ་ཆོས་ཀྱི་བདུད་རྩི་སྩོལ་
བཞིན་ཕོ་བྲང་བྱེ་རི་སྟག་རྩེར་ཕེབས། བཞུགས་ཡུལ་ཀླུ་སྡིངས་སུ་འཇགས།
བསྟན་འགྲོའི་བདེ་མི་ཡི་བདག་པོའི་གུས་པས་ཞབས་པད་གཙུག་ཏུ་བསྙེན།
ཐབས་སུ་འཇམ་དཔལ་གཤིན་རྗེ་གཤེད་ཀྱི་གཏོར་ཟློག །ཆོས་སྐྱོང་ལ་ཕྲིན་
བཅོལ་སོགས་བསྩལ།
གནས་སྐབས་འདིར། སྙོམས་ལས་བདག་བསོད་ནམས་རྒྱ་མཚོའི་
སྐུའི་སྐྱེ་བའི་ངོས་འཛིན་ལོ་ངོ་སྔོན་མའི་ནང་དུ་གནང་བའི་བཀའ་ཐམ་ལ།
ཁམས་སྤྲུལ་སྐུ་ཞབས་ནས་མ་ཡུམ་སྤྲུལ་སྐུའི་ཁོང་གི་སྐུ་ཚ་དེ་བཞིན་རྗེ་ཡོངས་
འཛིན་ནས་སྤྲུལ་སྐུར་ངོས་འཛིན་མཛད་ཚུལ་ཉིས་ཁག་གི་འཐེན་ཁྱེར་བྱུང་བས།
སླར་ཡང་ཐེ་ཚོམ་གྱི་མདུད་གྲོལ་བའི་བཀའ་བརྟག་ཡང་བསྐྱར་ཞུ་བར་བྱ་མ་རྟ་
ཆེད་རྫོངས་ཞུས་པར། སྐྱབས་རྗེ་ཉིད་ནས་རིག་འཛིན་ཀཿ ཐོག་མཆོག་ལ་ཞུ་
གནང་ངོས། བཀའ་ལས། རྩིབས་ལོགས་གཡས་སུ་ཤ་མཚན་གྲི་གུག་ཡུ་
བ་མེད་པའི་དབྱིབས་སུ་གསལ་བ་བཅས་འཁྲུལ་མེད་དགོངས་མཐུན་གྱི་སྒོ་
ནས་བླ་མའི་མིང་ཁྲལ་ཐོག་མར་བབས་ཏེ། བཀའ་ཐམ་སྤྱི་བོར་བསྩལ།
སླར་བསམ་ཡས་སུ་ཕེབས་ཏེ་རྫོང་སར་དུ་ཞབས་པད་བཀོད་པར་མཛད་དོ། །
༼༡༧༤༧༽རབ་བྱུང་སྟེ་མེ་ཡོས་གནམ་ལོ་གསར་དུ་ཚེས། དགའ་

ན་སོགས་སྔར་ལྟར་གནང་། ལྷ་ལྡན་མི་དབང་ཡབ་རྗེ་གཤེགས་པའི་བསྔོ་
རྟེན་འབྱོར་ཞིང་བསྔོ་སྨོན་གྱི་རྒྱས་འདེབས་གནད་སྨིན་སྐུ་དྲིན་བསྐྱངས། གོང་
དཀར་ནས་རྡོ་རྗེ་འཛིན་པ་དེ་ཉིད་བཅུའི་ཕ་རོལ་ཏུ་ཕྱིན་པ་བསོད་ནམས་བློ་གྲོས་
སྤྱན་དྲངས་ཏེ། བཅོམ་ལྡན་འདས་མཁའ་འགྲོ་རྒྱ་མཚོ་དང་། རྡོ་རྗེ་གདན་
བཞི་སོགས་རྡུལ་ཚོན་གྱི་སྟེང་ནས་གསང་སྔགས་དཀྱིལ་འཁོར་མང་པོའི་
དབང་གསན། ཁོང་ལ་ཕར་ཡང་ཕག་མོའི་སྐོར་སོགས་དབང་རྗེས་གནང་
བསྩལ། དུས་བཟང་རྣམས་སུ་བྱང་ཆུབ་ཆེན་པོར་མཆོད་སྤྲིན་རྒྱས་པ་
དང་། ལྷ་ཁང་གཞན་རྣམས་སུ་ཡང་ཡང་ཕེབས་ཏེ་གསོལ་འདེབས་ཐུགས་
སྨོན་བརྩེ་གཟིགས་གནང༌། སྐབས་ཤིག་ཧས་པོ་རིའི་རྩེར་ཕེབས་ནས།
རྩམ་ཁལ་ལྔ་བཅུ་ལས་གྲུབ་པའི་གཏོར་མ་གཏོར་རྫས་སོགས་རི་ལྟར་སྤུངས་
ཏེ་བདེ་མཆོག་གི་གཏོར་ཆེན་མཛད།
ལྷོ་འབྲུག་ནས་རྒྱ་རྫོང་ཚེ་དབང་སོགས་འབྱོར་བའི་རེ་བ་བསྐངས།
བཙན་ཐང་གཡུ་ཡི་ལྷ་ཁང་། ཚེ་ཆུ་འབུམ་པ། རྒོད་ཐང་འབུམ་མོ་ཆེ།
རས་ཆུང་ཕུག །བཀྲ་ཤིས་ཆོས་སྡེ་རྣམས་སུ་ཞབས་བསྐྱོད་དེ་གནས་
གཟིགས་མཛད། ཚུར་ལམ་ཨེའི་སྨན་ཆུ་སྐུ་ལ་བཞེས་ཏེ་གསང་གླིང་དུ་
ཕེབས། གྲྭ་ཚང་རྩེའི་ཚེས་བཅུའི་མཆོད་པའི་མགོན་དུ་ཕེབས་ཤིང་། བླ་མ་
དྲག་པོའི་ལས་བྱང་དང་འབྲེལ་བའི་མཚམས་གཅོད། སྲུང་འཁོར། གྲོ་

ལོད། སེང་སྒྲོག །ཚོགས་ལེན་སྒྲུབ་མཆོད་དང་། རྒྱལ་པོའི་རུ་འདྲེན་གྱི་
གར་སོགས་རྒྱས་པར་བསྟར་བ་དག་སྤྱན་རས་ཀྱི་བཙའ་བ་གནང་། བཅུ་
གཅིག་ཉིན་རྒྱལ་དབང་དམ་པ་གང་དཔལ་ནཱ་རོ་པའི་ཆས་ཞུགས་རྒྱན་དྲུག་སྐུ་
ལ་གསོལ་ཏེ་ཁྲོམ་ཆེན་པོར་ཚེ་དབང་བཀའ་དྲིན་བསྩལ། ཡུལ་བབ་དང་
བསྟུན་པའི་མི་ཚོགས་ཆེ་བར་གྲགས། འཐུང་སྤྱོད་གྲོང་དུ་སྔར་ལྟར་ཚོགས
དང་མཆོད་རྫས་འབུལ་བར་བརྫངས།
གནམ་བསྐོས་གོང་མ་ནས་བོད་ཀྱི་སྲིད་སྐྱོང་དཱ་ལས་བཱ་ཐུར་ལ་ཇུན་
ཝང་གི་མིང་དང་ཐམ་ཀ་བསྩལ་ནས་ཁྲིར་འཁོད་པ་གསན་ནས། མཆོག་གི་
བདག་ཉིད་ཀྱང་ལྷ་སར་ཕེབས། རྩེ་ཤོད་ཀྱི་ཆིབས་བསུ་སྔར་ལྟར་གནང་།
གོང་ས་སྐྱབས་མགོན་ཆེན་པོར་མཇལ་ཐོན་ལྷན་ཅིག་པའི་འབུལ་དངོས་རྒྱ་ཆེན་
ཕུལ་ཞིང་བཀའ་མཆིད་ཞིབ་པར་མོལ། གནང་སྐྱེས་ཀྱང་འགྲན་མེད་
བསྩལ། མི་རྗེ་དབང་གི་སྤྱན་ལམ་དུ་ཁྲི་ཕེབས་ཀྱི་ལེགས་འབུལ་རྒྱ་ཆེ་བ་ཕུལ་
ཞིང་། བྱམས་བརྩེའི་གཟིགས་པ་མཆོག་གིས་དགྱེས་པའི་འཛུམ་ཞལ་
བཞད།
སྐྱབས་གཅིག་རིག་འཛིན་ཆེན་པོ་ཕེབས་པ་དང་ཞལ་རྒྱས་ཐོག་གཟིམ་
ཆུང་ཕན་ཚུན་ལྟ་བུར་བྱུང་སྣང་། ཚུར་ཡང་དབང་ལུང་མང་དུ་བཞེས་ཤིང་
ཕར་གྲུབ་ཐོབ་བརྒྱད་ཅུའི་དབང་སོགས་དབང་ཁ་ཤས་འབུལ་བར་མཛད།

རྒྱལ་དབང་ཀརྨ་པ་མི་བསྐྱོད་འོད་མཚན་ཅོད་པན་འཆང་བ་ལྷན་རྒྱས་སོགས་
ལ་རྗེ་འབྲུག་པ་ནས་སྒྲབ་ཐབས་རིན་འབྱུང་གནང་དགོས་ཞེས་ཀཿ ཐོག་པ་ཆེན་
པོས་སྙན་འདེབས་བཀའ་སྩལ་གནང༌། ཇོ་ཤཱཀ་གིས་གཙོས་རྟེན་ཁྱད་པར་
ཅན་རྣམས་ལ་གསེར་ཆབ། མཆོད་སྤྲིན་ཡང་ཡང་གནང་སྟེ་གསོལ་སྨོན་
ཐུགས་ཁེངས་པར་བཀའ་དྲིན་བསྐྱངས། མི་བདག་ཆེན་པོས་ཕེབས་རྫོངས་
ཀྱི་འབུལ་ཆས། བཞུགས་རིང་གི་བསྙེན་བཀུར་སོགས་ཚད་ལས་འདས་པའི་
བཀུར་བཟོས་ཕུལ། ཕྱོགས་མཐའ་དག་གི་མི་སྣ་དང་སྐད་རིགས་ཐ་དད་པ་
བཅས་ཀྱི་མཆོག་དམན་བར་མའི་འགྲོ་བ་གྲངས་ལས་འདས་པའི་རང་རང་གི་
ཇི་ལྟར་འབྱོར་པས་མཆོད་ཅིང་། དེ་དག་གི་རེ་བ་བསྐངས་ཤིང་མཐར་ཐུག་
རྣམ་མཁྱེན་གྱི་གོ་འཕང་ལ་སྦྱོར་བའི་ཐུགས་རྗེས་རྗེས་སུ་བཟུང་། དེ་ནས་
བཏེགས་ཏེ་རིམ་པས་མཚུར་ཕུར་ཕེབས། ཆིབས་བསུ་སེར་སྦྲེངས་ཀྱི་བཀོད་
པ་རྒྱས་པར་བསྟར། རིག་འཛིན་ཀཿ ཐོག་པའང་དེར་འཕྲལ་ཕེབས། སྐུ་
ཞབས་རྣམས་ལྷན་རྒྱས་པའི་བཞུགས་གྲལ་ཆེན་མོའི་སྐབས། རིག་འཛིན་
ཆེན་པོ་ནས། འབྲུག་པའི་ཕྱག་མཛོད་ཀྱིས་རྟེན་འབྱུང་གི་གསུང་མགུར་ཞིག་
ཕུལ་ཞེས་ཕེབས་པར། ཕྱག་མཛོད་འབྱུང་གནས་ཀྱིས་རྗེ་མར་པའི་མགུར་
ཆེན་འཐེན་པར་མཛད་པས་སྐུ་ཞབས་རྣམས་ལྷག་པར་དགྱེས་སྤྲོ་འཕེལ།
རྒྱལ་བ་ཀརྨ་པ་ཡབ་སྲས། ཀུན་མཁྱེན་སི་ཏུ་རིན་པོ་ཆེ། དཔའ་བོ་

རིན་པོ་ཆེ་བཅས་ལྷན་དུ། རྒྱལ་དབང་མཆོག་ནས་སྒྲུབ་ཐབས་རིན་ཆེན་འབྱུང་
གནས་ཀྱི་དབང་རྗེས་གནང་བྱིན་རླབས་ལུང་བཅས་ཚང་རྫོགས། སྒྲོལ་མ་
རྣལ་འབྱོར་མའི་དཀྱིལ་འཁོར་རྡུལ་ཚོན་བཞེངས་ཏེ་དབང་བཞི་རྒྱས་པའི་
མཐར་དགེ་ལེགས་སུ་མཛད་དེ་ཞག་བདུན་གསུམ་གྱིས་གྲུབ་པར་ཕུལ།
སྙིགས་དུས་ཀྱི་ཐམས་ཅད་མཁྱེན་པ་ཆེན་པོ་སི་ཏུ་བསྟན་པའི་ཉིན་བྱེད་
ཀྱི་ཞལ་སྔ་ནས། རྗེ་རིན་པོ་ཆེ་འདི་ཉིད་ནས་བདེ་མཆོག་མཁའ་འགྲོ་རྒྱ་མཚོའི་
དབང་རྒྱས་པ་ཚུར་གསན། རྒྱལ་བའི་དབང་པོ་ཀརྨ་པའི་ཞྭ་ནག་ཅོད་པན་
སྒྲོན་ནས། མཛོད་གོས་གསེར་གཞི་དམར་པོའི་སྐུ་བེར་སོགས་དངོས་རྫས་
བརྒྱ་འབུལ་མཛད་ཅིང་ཆོས་འབྲེལ་ཞུ་བ་གནང༌། རྒྱལ་བ་ཀརྨ་པ་ཡབ་སྲས་
རྣམས་ནས་ཞབས་པད་བརྟན་པའི་གསོལ་འདེབས་དང་འབྲེལ་བའི་དབང་ཡོན་
སོགས་བསམ་འདས་ཀྱི་དངོས་པོའི་མཆོད་སྤྲིན་རྒྱ་ཆེར་བསྩལ།
དེ་རྗེས་མཚུར་ཕུའི་ལ་བརྒལ་ཏེ། བྱང་དབུ་རིར་སྨད་འབྲུག་གི་ཤིང་
རྟ་རྒྱལ་བ་ལོ་རས་པའི་ཆོས་སྐུ་མཆོད་སྡོང་མཇལ་ཞིང་ཆབ་ཚན་འཕྲོད་བཞེས་
མཛད་ནས། བདེ་ཅན་ཡངས་པ་ཅན་དུ་ཕེབས་ཏེ། རྟེན་གསུམ་བྱིན་ལྡན་
སོགས་གནས་གཟིགས་གནང་། འདུས་གྲྭར་མང་འགྱེད་བསྩལ་ནས་རིམ་
པས་གདན་ས་ཆེན་པོ་འབྲུག་ཏུ་ཕེབས། རིག་པ་འཛིན་དབང་ཆེན་པོ་ཡང་དེར་
ཕེབས་ཤིང་ཞལ་འཛོམས་གནང་། ར་ལུང་གི་ཞིག་གསོ་སོགས་གསུང་

བརྟག་མང་ཙམ་ཞུ་བ་མཛད། སླར་ཆུ་བོ་རིར་ཞབས་བསྐྱོད། ར་ལུང་གནས་
འཛིན་ཚོར་རྡོ་རྗེ་འཆང་གི་སྐུ་ཨརྒའི་ཆོ་ག་བགྱིས་ལ་རེ་ཞིག་ཕར་བསྡུས་ཞེས་
བང་མི་བསྩལ། སྐྱབས་མགོན་ཀཿ ཐོག་རིག་འཛིན་ཆེན་པོ་དང་གདན་
འཛོམས་ལྷན་རྒྱས་ནས། ཁ་རག །འབྲང་ཕུ། རས་དགོན། དཔལ་སྡེ་
ལུང་བཟང་པར་ཕེབས། འདི་ནས་རིག་འཛིན་མཆོག་བལ་ཡུལ་དུ་ཞབས་
བསྐྱོད། མཆོག་གི་བདག་ཉིད་ཆེན་པོ་རོང་བརྒྱུད་བྱམས་ཆེན་མཇལ་ཞིང་དེ་
ནས་གཙང་སྐྱིད་སྡེ་ཕུག་ཏུ་ཕེབས་ཏེ་བསྙེན་བཀུར་ཞུས་སོ། །
༡༧༤༨༽རྣམ་བྱུང་སྟེ་ས་འབྲུག་ལོ་ཤར། དགའ་སྟོན་སོགས་
སྔར་ལྟར་མཛད། ར་ལུང་དབུ་རྩེའི་ལྷ་ཁང་ཞབས་དྲུང་བསྟན་པའི་ཉི་མས་མི་
ཕམ་ཆོས་རྒྱལ་དགོངས་རྫོགས་སུ་བཞེངས་ཀྱང་ཉམས་ཆག་ཏུ་གྱུར་པས་ཞིག་
གསོས་དགོངས་པ་གཏད། དེ་བསྟན་གཞུང་སར་ལམ་ཡིག་ཞུས་པ་དོན་སྨིན་
བསྩལ། སྡེ་པ་གཙོས་ལྷོ་པ་བྱིངས་ནས་འབུལ་ནོད་རྒྱ་ཆེ་ཞིང་ཚེ་དབང་
སོགས་འདོད་ཆོས་གང་ཞུས་རྗེས་སུ་འཛིན་པར་མཛད། དགའ་བཞིར་ཡང་
སྤྱན་འདྲེན་ཅིང་སྐུ་ངོར་ཚེ་དབང་བསྩལ། འབུལ་ཞབས་རྒྱ་ཆེར་ཕུལ།
འབྲོང་རྩེ་དང་ཁང་དམར་སོ་སོར་ཞག་བཞུགས་དང་། སྡེ་པ་རྣམས་ལ་བཀའ་
དབང་བསྩལ།
སྐྱིད་སྦུག་སྤྲུལ་སྐུའི་དངོས་འབུལ་བཅས་མཇལ་ཞུར་བཅར། གནས་

གསར་མཆོད་ཁང་དུ་བསྐྱོད་ནས་མཆོད་པ་དང་གསོལ་སྨོན་མཛད།མདོ་
ཆུང་དུ་ཁྲོམ་མང་པོར་ཚེ་དབང་བསྩལ། འབྲུ་སོགས་འབུལ་སྟོབས་ཆེ། ཕོ་
ལྷར་ཞབས་ཟུང་བཀོད་དེ་མི་བདག་ཆེན་པོའི་བཞེད་པ་ལྟར་བསྟན་སྲུང་ཇག་
མེའི་རྟེན་མདོས་འཛུགས་པ་གནང་། ཞག་ཤས་བཞུགས་རིང་བསྙེན་བཀུར
བླ་ན་མཐོ་བས་མཆོད།
བསམ་གླིང་དུ་སྤྱན་དྲངས་ཏེ་བླ་གྲྭ་རྣམས་ནས་གུས་པས་སྲི་ཞུ་
ཕུལ། བདེ་མཆོག་གི་གཏོར་ཆེན་ཞིག་བསྟན་འགྲོའི་ཕན་བདེའི་དཔུང་གཉེན་
དུ་མཛད། དེར་འགོ་བའི་ནད་ཀྱི་དོགས་གཞི་ལ་བརྟེན་ཏེ་རེ་ཞིག་སྟོད་དུ་ཕེབས་
པར་ཕྱོགས་ཏེ། ཁྲོ་ཕུར་ཆིབས་བསྐྱོད། རྒྱལ་བ་མ་ཕམ་པའི་སྐུ་འཛམ་གླིང་
འདིར་བསྒྲུན་པ་བྲལ་བར། གོས་ཡུག་སོགས་ཀྱི་སྙན་ཤལ་ལེ་ཚན། སྣང་
གསལ་གྱིས་གཙོས་མཆོད་སྤྲིན་རྒྱས་པར་བསྟར་ཏེ་གསོལ་འདེབས་སྨོན་ལམ་
མཛད། རིམ་པས་ཆིབས་བསྒྱུར་གནང་སྟེ་ལྷོ་ཤེལ་དཀར་དུ་ཕེབས། མི་རྗེ་
གུང་ནས་ཆིབས་བསུ་དང་བཅས་ཞལ་འཛོམས་གནང་། གུང་རང་ལ་ཇག་
མེའི་བཀའ་གཏད་བསྩལ། གུས་ཞབས་དང་སྲི་ཞུའི་མཆོད་སྤྲིན་རྫོགས་ལྡན་
གྱི་ལོངས་སྤྱོད་ལྟར་བཟང་ཞིང་རྒྱ་ཆེ།
རྒྱལ་བ་རྒོད་ཚང་པའི་སྒྲབ་གནས་ལ་སྟོད་སྟེང་འགྲོའི་གནས་རྣམས
གཟིགས། དེར་འཁོད་གྲྭ་བཙུན་རྣམས་ལ་མང་ཇ་དང་འཇའ་ཚོན་ཞབས་ཀྱི་

གཏེར་བྱོན་གུ་རུ་ཞི་བའི་དབང་བསྩལ། མཁས་པ་ཟླ་མེད་བོ་དོང་ཕྱོགས་ལས་
རྣམ་རྒྱལ་གྱི་གདན་ས་མངོན་དགའ་ཆོས་སྡེའི་སེར་སྦྲེངས་ཚར་དུ་དངར་བས་
མདུན་བདར་ཏེ་སྤྱན་དྲངས། དེ་ཉིན་ཆིབས་ཆེན་ཅུང་ཟད་འདྲོགས་པའི་འཚུབ་
ཉམས་དང༌། ཞབས་འབྲིང་པ་འགས་མགྱོགས་འགྲོའི་བཞོན་པ་བང་རྩལ་
གྱིས་བསྐྱོད་པ་ལ་བརྟེན། བཀའ་ལས། ཁྱོད་ཚོ་སེར་སྦྲེངས་ཡོད་སར་རྟ་
ལས་བབས་པར་མཛེས་སྨྲས་པ་མི་ཉན་པའི་ཁར་རྟ་རྒྱུག་བཏང་། ངོས་ལ་
དཀོན་མཆོག་གི་ཐུགས་རྗེས་སྐྱབས་པ་མིན་པ་རྟ་བརྡབས་བྱུང་ཉེ་བ་དེ་བཞིན་
ལ༑ ད་ནས་དེ་རིགས་ལ་ཉན་པ་དགའ་ཞེས་གསུང་ཤུགས་དྲག་པོའི་སྤྱོ་བ་
སོགས་རྡོ་རྗེ་དྲག་པོའི་སྐུར་བཞེངས། བླ་གྲྭས་དབུས་པའི་དངོས་འབུལ་
གསོལ་སྟོན་སོགས་གཟབས། གནང་སྐྱེས་མང་ཇ་སོགས་བསྩལ་ནས།
རྩིབས་རི་རྒོད་ཚང་དུ་ཕེབས།
རྒོད་ཚང་པའི་འདྲ་སྐུ་རིན་པོ་ཆེར་ཞལ་གསེར། ན་བཟའ། སྙན་
ཤལ། མར་མེ་བརྒྱ་མཆོད། ཚོགས་གཏོར་སོགས་སྤྲོ་བ་གནང་། གསོལ་
སྨོན་ཀྱང་ཡུན་རིང་མཛད། སྒྲུབ་བཙུན་གཉུག་མར་གནས་པ་རྣམས་ལ་མང་
ཇ་བསྩལ་ཏེ། མཁས་དབང་བུདྡྷ་བཛྲ་གྱི་བསྟི་གནས། བསམ་གླིང་མཆོད་
ཁང་ཇོ་བོ་རིན་པོ་ཆེ་དང་མགོན་ཁང་སོགས་གནས་གཟིགས་མཛད། མཆོད་
སྤྲིན་རྒྱས་པ་བཅས་གསོལ་སྨོན་བསྩལ། མངོན་ལུང་དུ་ཕེབས། སྡེ་པ་དང་

ཡུལ་མི་རྣམས་ཀྱིས་ཞབས་ནས་བཏེགས། དེར་ཚེ་དབང་བསྩལ། བྲག་
སྟོད་དུ་དགོངས་པ་ཆེད་དུ་གཏད་པ་ལྟར་ཕེབས། བཞུགས་ཞག་ཀྱང་བདུན་
ཕྲག་གཉིས་ཙམ་གནང་། ཆོས་སྐུ་ལྷ་དབང་གྲགས་པའི་སྐུ་འདྲ་རིན་པོ་ཆེར་
གོས་བཟང་པོའི་སྐུ་བེར་བསྒྲོན་པ་གནང་ཞིང་། རྗེ་ཏཱ་ར་ནཱ་ཐའི་འདྲ་སྐུ་དང་།
མགོན་ཁང་བཅས་ལ་མཆོད་རྫས་སྤྱན་གཟིགས་སོགས་གང་རྒྱས་འབུལ་བ་
བཀའ་དྲིན་བསྐྱངས། འདུས་གྲྭར་མང་འགྱེད་དང་། བདེ་མཆོག་དྲིལ་བུ་ལྷ་
ལྔའི་བཀའ་དབང་གནང་ཞིང་ཆོས་དང་ཟང་ཟིང་གཉིས་བང་འགྲན་བཞིན་
བསྩལ།
དིང་རི་ནས་ལུང་ལྡིང་དཔོན་སོགས་ཡུལ་དེའི་ཁྱིམ་བདག་འབྱོར་ལྡན་
རྣམས་ནས་བསྙེན་བཀུར་ཞུས། དངུལ་དཀར་དོང་ཙེ་བརྒྱ་ཕྲག་བརྒལ་བ།
བྱུ་རུ་སྤོས་ཤེལ་སོགས་དངོས་འབྱོར་རྒྱ་ཆེན་གྱིས་མཆོད་པར་ཚེ་དབང་སོགས་
རེ་བ་དོན་ལྡན་མཛད། དཔལ་བཞད་པ་རྡོ་རྗེའི་མཚན་སྙན་ཅིང་གངས་ཅན་གྱི་
གྲུབ་ཐོབ་རྒྱལ་པོ་དེའི་སྒྲུབ་གནས་ལ་ཕྱི་ཆུ་དབར་དུ་ཕེབས་བཞེད་ལ། ནམ་
དུས་ཀྱི་མི་ཐར་ཚུལ་འདོད་པའི་དབང་ཕྱུག་གིས་ཡིད་བརླམས་པ་ཁ་ཤས་ནས་
བཤོལ་བཏབ་པར། བཀའ་ལས། མི་གཞན་ཐར་ནས་ངེད་ཀྱིས་མི་ཐར་བ་མི་
སྲིད་ཀྱང་ད་རེས་དེ་བཞིན་འཐེན་ཆོག་གསུངས། སྐུ་ཚབ་ཕྱག་མཛོད་བཤེས་
གཉེན་ཆེད་མངགས་གནང་སྟེ། རྗེ་བཙུན་རིན་པོ་ཆེའི་སྐུ་འདྲར་གསེར་གསོལ་

རྒྱུ། སྙན་ཤལ་མར་མེ་བརྒྱ་མཆོད། སྒྲུབ་སྡེར་མང་ཇ། བཀྲ་ཤིས་ཚེའི་
གཡུང་དྲུང་མར་འདོད་གསོལ་བྲིས་པའི་ཅོད་པན་མང་བ་བཅས་བསྩལ།
ཟུར་ཕུག་དང་ལྷ་གདོང་སོ་སོའི་གནས་གཟིགས་ཏེ། དིང་རི་གླང་
འཁོར་དུ་ཕ་དམ་པ་སངས་རྒྱས་ཀྱི་སྐུ་འདྲ་མཇལ་ནས་མཆོད་འབུལ་གསོལ་
སྨོན་མཛད། ཆུ་བཟང་སྤྲུལ་སྐུས་བར་ལྷས་དགོན་དུ་སྤྱན་དྲངས་ལྟར་ཞག་ཉི་
ཤུ་སྐོར་དེར་གདན་འཇགས། ཆོས་སྲུང་སྤྱིར་ཕྲིན་བཅོལ་དང༌། འཇམ་
དཔལ་ཕྱག་རྒྱ་ཟིལ་གནོན་གྱི་སྒྲུབ་པ་དང་རྗེས་འབྲེལ་གཏོར་ཟློག་ཞིག་མཛད།
སྤྲུལ་སྐུ་གྲྭ་སློབ་བཅས་ནས་དངུལ་བལ་ཊཾ་བརྒྱ། གོས་ཡུག་སོགས་རང་
འབྱོར་གྱི་འབུལ་བསྙེན་བསྒྲུབས། ཕར་ཡང་ཡུན་འཚོའི་གནང་སྐྱེས་
བསྩལ། སྤྲུལ་སྐུའི་ཞལ་བསྐུལ་ལྟར་གངས་མཚོའི་གནས་གཟིགས་ལ་ཆེད་
དུ་ཕེབས། སྨན་ཁབ་སྟོད་སྨད་དང༌། སྤོང་རོང་སྦྲ་ཆེན་ནས་རྗེ་དབོན་གྱིས་
སྤྱན་དྲངས། ཁོང་གི་གཙོས་ཡུལ་མིའི་རྟ་ནོར་སོགས་དངོས་འབུལ་དཔངས་
མཐོ་ཞིང་། ཚེ་དབང་སོགས་གང་ལ་གང་དགོས་རེ་བ་ཆོས་ཀྱིས་བསྐངས།
དཔལ་མོ་ཆོས་སྡིངས་ནས་འདུས་པའི་སེར་སྦྲེངས་ཀྱི་བཀུར་སྟི་
བཅས་ཕེབས། རྗེ་ཕྱོགས་ལས་རྣམ་རྒྱལ་གྱི་སྣང་བརྙན་རིན་པོ་ཆེར་ན་
བཟའ། མཆོད་འབུལ་བཅས་གསོལ་འདེབས་སྨོན་ལམ་དང་། གྲྭ་ཚོགས་
སུ་མང་འགྱེད་གནང་། ཆུ་བཟང་སྤྲུལ་སྐུའི་དངོས་འབུལ་རྣམས་ཞབས་

བརྟན་དུ་དམིགས་ཏེ་ཕུལ། ཁོང་ནས་རྗེ་ལྷ་རྩེ་བས་རྒྱལ་བ་དམ་པ་ལ་ཕུལ་
བའི་འགྱུར་བ་མེད་པའི་སྐུ་ནི་སོགས་ལྷ་མོར་ཞབས་བརྟན་ཕྲིན་བཅོལ་དེ་ཞལ་
འདོན་དང་།ཐུགས་སྐྱོ་གདུང་གི་གསོལ་འདེབས་མཛད། ཕར་ཡང་སྤྲུལ་
པའི་སྐུ། སྐུ་ཚེ་བརྟན་པའི་ཐུགས་བསྐྱེད་གནང་དགོས་ཞེས་བཀའ་བསྩལ།
དེ་ནས་གྲགས་པའི་མཚོ་བཞིའི་ནང་ཚན། ལྷ་མཚོ་སྲིད་མཚོའི་རྩར
གཏོར་མཆོད་ཚོགས་ཀྱི་འཁོར་ལོ་གནང་ནས། ཐུགས་བསྐྱེད་སྨོན་ལམ་
འདོད་གསོལ་སོགས་མཛད་དེ་ས་གར་ཕེབས། གློ་བོ་སྨོན་ཐང་རྒྱལ་པོ་བཙུན་
མོར་བཅས་པའི་དཔོན་གཡོག་ཕེབས། མཇལ་ཁ་ཞུས། ཟང་ཟིང་གི་མཎྜལ་
ཕུལ། ཚེ་དབང་དང་གནང་སྦྱིན་བསྩལ། གྲོ་ཤོད་མཚོ་པའི་ཨ་ཇོ་ཧོར་སྡེ་
སོགས་ཀྱི་འབུལ་དངོས་ཕུལ། རིམ་པས་མ་དྲོས་པའི་མཚོའི་ངོགས་སུ་
བརྟོལ། མཚོ་དེར་ཞབས་སྐོར་གནང༌། འཆི་མེད་མཐོང་གྲོལ་དུ་ཞག་
བཞུགས་དང་ཚོགས་གཏོར་མཛད། ཁྲུས་སྒོ་ལྷོར་སྐུ་དར་བཙུགས་ཤིང་མཚོ་
རྫས་འབུལ་བ་གནང་། ཁྲུས་སྒོ་ནུབ་མར་སྐུ་ཁྲུས་གསོལ་བས་ལྷའི་རྫིང་རིང་
གི་ངོགས་སུ་སྐབས་གསུམ་པ་རྣམས་ཀྱིས་གཞའ་ཚོན་གྱི་བླ་བྲེ་བྲིས་ཤིང་ནུབ་
དེར་ཡང་མེ་ཏོག་གི་ཆར་ཆེར་བབས།
ཧོར་ཟླ་ལྔ་པའི་ཤེལ་ཕྱོགས་ཀྱི་ཚེས་བཅུ་ཌཱ་ཀི་འདུ་བའི་དུས་ཆེན་
ལ༑ འཛམ་གླིང་རིའི་རྒྱལ་པོ་གངས་ལྡན་ཏི་སེའི་སྐུ་མདུན་བར་ཀ་ཐང་དུ་ཕྱག་

ཕེབས། ཕྱག་མཆོད་རྒྱས་པར་བཀའ་དྲིན་བསྐྱངས། འཕགས་པའི་གནས་
བརྟན་ཆེན་པོ་ཡན་ལག་འབྱུང་འཁོར་བཅས་མནལ་ལམ་དུ་གཟིགས།
ཞབས་སྐོར་གནང་སྟེ་གཉེན་པོ་རི་རྫོང་དུ་རྡོ་ཀ་མ་རུ་ལ་རང་བྱོན་གྱི་སྣང་མཐའ་
མཇལ། ཕྱག་འཚལ་གསོལ་འདེབས་མཆོད་སྤྲིན་ཐུགས་སྨོན་གནང་
ནས། བྱ་རོག་མགྲོན་ཁང་དུ་དེ་ནུབ་ཕེབས་ཏེ། དེར་ཚོགས་གཏོར་གསོལ་
སྨོན་བཀའ་དྲིན་བསྐྱངས་པས། མཁའ་ལ་འཇའ་འོད་འཚེར་ཞིང་སྦྲང་ཆར་
སོགས་ལྟས་མཆོད་པའི་ལྟས་ཡ་མཚན་ཞེས་གླེང་། སང་ཉིན་སྒྲོལ་མ་ལ་རྩེར་
ཡུན་རིང་བཞུགས་ཤིང་མཎྜལ་མཆོད་འབུལ་དང་། དར་གྱི་ཅོད་པན་འདོད་
གསོལ་ཅན་མང་དུ་བཙུགས་ཤིང་། ལྷ་བསྭོ་ཡང་རྒྱག་ཏུ་འཇུག་པ་གནང་།
རྗེ་བཙུན་མི་ལ་རིན་པོ་ཆེའི་རྫུ་འཕྲུལ་གྱིས་ནཱ་རོ་བོན་ཆུང་བཏུལ་བའི་
ཕྱག་ཞབས་ཀྱི་རྗེས་སོགས་ཞིབ་མཇལ་ངོས། རྫུ་འཕྲུལ་ཕུག་ཏུ་ཞག་བདུན་
གསུམ་རིང་། ཟབ་མོ་ལྷ་སྔགས་ཡེ་ཤེས་ཀྱི་རོལ་པར་འབྱམས་སུ་ཀླས་པའི་
ཏིང་ངེ་འཛིན་གྱི་ངང་དུ་བཞུགས། ཞབས་ཕྱི་དམངས་ལ་ལྷ་མོ་དང་ཇག་མེའི་
གསོལ་མཆོད་ལ་འབད་རྩོལ་ཐོན། བར་གསེང་དུ་སྐོར་བ་དང་དགེ་སྦྱོར་གྱིས་
ལ་སྟོང་འདུག་མ་བྱེད་ཅེས་བཀའ་བསྩལ། རྗེ་བཙུན་སྐུ་འདྲར་གསེར་གསོལ་
དང་མཆོད་འབུལ་མཛད། གངས་མཆོད་ཀྱི་ཚོགས་གཏོར་གནང་སྐབས་དད་
ཅན་གྱི་བསྐོར་མི་མང་བའི་དཔེར་བྱུང་།

དེ་ནས་སྤུ་རངས་ཁོ་ཆགས་ཇོ་བོའི་གནས་གཟིགས་ལ་ཕེབས་པར
གཙུག་ལག་ཁང་གི་རྟེན་གཙོར་དངུལ་གར་བླུགས་ཀྱི་རིགས་གསུམ་མགོན་
པོའི་སྣང་བརྙན་བཞེངས་པ་མི་ཚད་ཙམ་ལ། བཞུགས་ཁྲི་རྒྱབ་ཡོལ་རྣམས་
ལྗོན་དམར་ལས་གྲུབ་པའི་བཟོ་བཀོད་ཕུན་སུམ་ཚོགས་པ་སྤྲུལ་པའི་བཟོ་བོས་
བཞེངས་པ་ལྟ་བུའི་ཁྱད་མཚར་བཞུགས་པ་དེའི་སྤྱན་སྔར། མཆོད་འབུལ་
སྙན་ཤལ་སོགས་བསྟན་འགྲོའི་ཕན་བདེ་སྤེལ་བའི་ཐུགས་བསྐྱེད་སྨོན་ལམ་གྱི་
མཚམས་སྦྱོར་བཀའ་དྲིན་སྐྱོང་བར་མཛད། རྫོང་དང་དཀར་དུམ་སོགས་ཆེ་
ཕྲའི་དད་འདུས་ནས་བསྙེན་བཀུར་ཞུས་ཏེ་ཚེ་དབང་སོགས་ཀྱང་བསྩལ།
དེ་རྗེས་ཡུལ་ཉེར་བཞིའི་ནང་ཚན་པྲེ་ཏ་པུ་རིར་ཕེབས། ལ་དྭགས་
རྒྱལ་སྲས་རིན་པོ་ཆེ་དཔོན་གཡོག་རྣམས་ཤེད་རྩོལ་གྱིས་བྱོན་པར། ལ་
དྭགས་ཕྱོགས་སུ་ཆིབས་བསྒྱུར་བཀའ་དྲིན་ཆེ་དགོས་ཞེས་རྒྱལ་བློན་སོགས་
ཚང་མའི་ཞུ་ནན་ཆེ་བར། སྐྱབས་མགོན་མཆོག་ནས་ཞལ་གྱིས་འཆེས་ཤིང་
དེ་སྐབས་རྒྱལ་སྲས་ལ་ངེས་དོན་སྙིང་པོ། བླ་སྒྲུབ་ཐུན་མོང་དང་ཐུན་མོང་མ
ཡིན་པའི་སྨིན་ཁྲིད། སྐྱེས་བུ་གསུམ་གྱི་ལམ་རིམ་སྨིན་ཁྲིད་དང་སེམས་
བསྐྱེད་ཀྱི་སྡོམ་པ་སོགས་བཀའ་དབང་ཆོས་རྒྱ་ཆེར་བསྩལ་བའི་ཟླ་གསུམ་
ཙམ་སྟན་ཆགས། རྗེ་བཙུན་རྡོ་རྗེ་ཕག་མོའི་གསང་ཕུག་ཏུ་ཚོགས་གཏོར་དང་
མཆོད་འབུལ་རྒྱས་པ་མཛད།

དེ་རྗེས་རྒྱལ་སྲས་མཆོད་ཡོན་ནས་གཞུང་སར་དགོངས་ཞུ་སྐོར་བ་
བཞེད་སྦྱར་ཆོག་པའི་བཀའ་གནང་ལྟར་ལ་དྭགས་སུ་ཕེབས་པར་ཕྱོགས་པ་
དང་། རྒྱལ་པོ་བཀྲ་ཤིས་རྣམ་རྒྱལ་སྐུ་འཁོར་རྣམས་ཆིབས་བསུར་ཕེབས།
རིམ་པས་ཆིབས་ཁ་བསྒྱུར་བས་སྒར་དཔོན་གྱི་ཆིབས་བསུ་དང་གསོལ་སྟོན་
འབུལ་དངོས་ཕུལ། དེ་ནས་ཉ་མ་དགོན་དུ་ཕེབས། བླ་གྲྭ་ནས་བསྙེན་བཀུར་
རྒྱས་པར་ཕུལ། ཕར་ཡང་མང་འགྱེད་སོགས་བསྩལ།
རོང་བརྒྱུད་ཕེབས་ཏེ་དབྱི་གུ་མདོར། ཟངས་དཀར་རྒྱལ་པོའི་ཐབ་
བསུའི་གསོལ་སྟོན་ཕུལ་ཞིང་། ཟླ་བ་བཅུ་གཅིག་པའི་ཚེས་གཉིས་ཉིན།
རྒྱལ་སྲས་རིན་པོ་ཆེ་དང་དབུ་ཆེ་སོགས་ཀྱི་ཆིབས་བསུ་དང་ཐབ་བསུ་རྒྱས་
པ༑ སླེ་མཁར་ནས་རྒྱལ་པོ་སྐུ་མཆེད་དང་བློན་པོ་སོགས་ཆིབས་རགས་
གྲངས་མང་གིས་བསུས་ཤིང་། ཧེ་མི་བྱང་ཆུབ་གླིང་གི་འདུས་པ་རྒྱ་མཚོའི་
སེར་སྦྲེངས་ཀྱི་མཆོད་པ། གདུགས། རྒྱལ་མཚན། བ་དན། རོལ་མོའི་བྱེ
བྲག་སྣ་ཚོགས་ཐོགས་པ་རྣམས་ཀྱིས་མདུན་བསུས་ཏེ་ཕེབས། དེར་ཞག་
ཤས་བཞུགས། བརྟན་བཞུགས་རྒྱས་པ་ཕུལ། ཕེབས་སྤྲོ་ཉིན་ལྟར་བཤམས།
འདུས་ཚོགས་སྟོང་ཕྲག་ལྷག་པ་དང་། སྐྱེ་བོ་གྲངས་མེད་པར་ཕྱག་དབང་བྱིན་
རླབས་བསྩལ། འབྲུག་རིགས་ཀྱི་གྲྭ་པ་ཡོངས་རྫོགས་ལ། འདོད་ཁམས་
དུད་སོལ་ལྷ་མོའི་བསྐང་བ་ཕྲིན་བཅོལ་འཕྲལ་འཛུགས་ཀྱི་མང་ཇ་དང་འགྱེད།

སྤྱིར་ཡོན་སོགས་རྒྱས་པར་གནང་།
སླེའི་ཕོ་བྲང་ནས་སྤྱན་འདྲེན་རྒྱལ་པོ་སྐུ་མཆེད་སོགས་ཆིབས་བསུ་རྟ་
པ་བརྒྱ་སྐོར་བཅས། ཤེལ་མཁར་དུ་ཕེབས་པར་གསོལ་སྟོན་བསྟབས། དད་
འདུས་ལ་ཕྱག་དབང་བྱིན་རླབས་བསྩལ། ཚེས་བཅུ་ཉིན་དགེ་འདུན་སྟོང་ཕྲག་
ལྷག་པའི་སེར་སྦྲེངས་ཀྱིས་མདུན་བདར་ཏེ། སླེའི་ཕོ་བྲང་དུ་བསླེབས། དེར
གསོལ་སྟོན་རྒྱ་ཆེན་ཐོག་དངུལ་དཀར་གྱི་དུང་གཡས་འཁྱིལ།ཁ་ཆེ་དྲི་
བཟང་། རྒྱ་གར་གྱི་རིན་ཆེན་དོང་ཙེ་བརྒྱ་ཕྲག་གིས་མཚོན་པའི་དངོས་འབུལ་
བསྟར། ཟླ་དྲུག་ཙམ་བཞུགས། རྒྱལ་བློན་རྣམས་ལ་དཔལ་འཁོར་ལོ་སྡོམ་
པའི་དཀྱིལ་འཁོར་རྡུལ་ཚོན་དང་འབྲེལ་བའི་དབང་བཀའ་དང་། གཞན་ཡང་
རྗེས་གནང་སྨིན་ཁྲིད་ཀྱི་རིམ་པ། ཚེ་དབང་། བྱབས་ཁྲུས་སོགས་དགོངས་
བཞེད་ལྟར་བསྩལ། རིས་མེད་ཀྱི་དགོན་སྡེར་མང་འགྱེད་སྣེ་བཞག་
དང་། སྤྱི་འབུལ་སོགས་རྒྱས་པ་གནང་བར་མཛད་དོ། །
རིག་འཛིན་པདྨའི་སྒྱུ་འཕྲུལ་ཚེའི་དབང་ཕྱུག །
གང་གི་ཞལ་ལུང་ངེས་གསང་ནོར་བུ་ཡིས། །
ཐུགས་ཀྱི་བང་མཛོད་འགེངས་པར་མཛད་དེ་སླར། །
སྐལ་བཟང་སློང་ལ་བགོ་བཤར་བྱེད་འདི་མཚར། །
གང་གི་ཞབས་སྟེགས་གསེར་གྱི་མཱ་ལི་ཀ །

གངས་ཅན་ཆེ་དགུའི་ཟུར་ཕུད་རྒྱན་དམ་པར། །
རོལ་ལ་མཚར་ཅི་མི་བསྐྱོད་འོད་དཔག་གི།
ཅོད་པན་ཅན་སོགས་མགོན་རྣམས་མཆོད་ལ་ལྟོས། །
འཕགས་པའི་མཐུས་བསྐྲུན་འཕྲུལ་སྣང་ཇོ་ཤཱཀ་གིས། །
མཚོན་པའི་རྟེན་མཆོག་རྣམས་ལ་སུ་ཝརྞས། །
མཚན་དཔེའི་འོད་རིས་འཕྱུར་བའི་བཀུར་སྟི་དང་།།
མཆོད་སྤྲིན་ཀུན་བཟང་སྨོན་ལམ་ཁེངས་པ་ཕྲོགས། །
ཏི་སེ་མ་དྲོས་མཚོ་དང་ཡི་དྭགས་གྲོང་། །
རྒྱལ་བས་བླ་མེད་རྒྱུད་ནས་ཆེས་བསྔགས་པར། །
དག་པའི་སྣང་བས་མཆོད་ཚེ་ལྷ་དང་ནི། །
ཌཱ་ཀི་ནཱི་ཡིས་ལྟས་བཟང་མཁའ་ཁྱབ་སྤྲོས། །
རྫུ་འཕྲུལ་ཕུག་ཏུ་གྲུབ་བརྙེས་མི་ལ་རྗེའི། །
རྣམ་ཐར་བསྐྱངས་ནས་གདུལ་དཀའི་འགྲོ་བ་ཀུན། །
འདུལ་བར་རིངས་བཞིན་མཐའ་འཁོབ་ཡུལ་གྲུ་རུ། །
ཞབས་མཐིལ་འཁོར་ལོའི་རེ་ཁཱས་ཤིས་པ་གྲུབ། །
༼༡༧༤༩༽དཀར་པོ་སྟེ་ས་སྦྲུལ་ལོ་གསར། ཆོས་སྲུང་རྣམས་ལ་
ཕྲིན་བཅོལ་སོགས་སྔར་བཞིན་དང་། དགའ་སྟོན་སྐབས་སྐྱབས་མགོན་

མཆོག་ནས། མཁར་ཆེ་ཆུང་གི་རྒྱལ་པོ་ཁུ་དབོན་སྐུ་ངོ་སོ་སོར་ལྷ་རྫས་སྲིད་
རིང་གི་མགུལ་དར། བཟང་གོས་ཁྱད་མཚར་ཅན་སོགས་དངོས་པོའི་གནང་
སྐྱེས་བཟང་ཞིང་དཔངས་མཐོ་བ་དང་། བློན་ཆེན་སོགས་ལའང་བབ་བསྟུན་
གྱི་གནང་ཆ་བསྩལ། མཁར་ཆེན་པོའི་སྐུ་གསུང་ཐུགས་རྟེན་རྣམས་ལ་རབ་
གནས་བྱིན་འབེབས་མངའ་གསོལ་དང་། ཞི་རྒྱས་ཀྱི་སྦྱིན་སྲེག །རྣམ་སྲས་
ཀྱི་སྒོ་ནས་གཏོར་མའི་རྟེན་འཛུགས། གཡང་རྫས་ཀྱི་བཅའ་གཤོམ་སོགས་ལ་
བྱིན་རླབས་རྒྱས་པར་གནང་། ས་བཅུད་གསོ་ཐབས་ཀྱི་བུམ་གཏེར་བརྒྱ་ཕྲག་
ལྷག་པར་གཟུངས་དང་འདོད་གསོལ་སོགས་གཞུང་དང་མཐུན་པར་མཆོག་
གིས་སྒྲུབ་གནང་བྱིན་གྱིས་བརླབས་པ་ཡུལ་གྲུ་སོ་སོར་བསྩལ། རྒྱལ་པོས་
གཙོས་མོས་ལྡན་རྣམས་ལ་རང་རང་གི་ལྷ་སྐལ་གྱི་རྗེས་གནང་དང་བྱབས་
ཁྲུས། བྱད་འགྲོལ། ཞལ་གདམས། ཞབས་བརྟན་གསོལ་འདེབས།
སྨོན་ལམ་བདེན་ཚིག །སྡེ་བརྒྱད་སྤྲིངས་ཡིག །འདོད་ཆོས་ཀྱི་ལྗགས་
ལུང་། ཕྱག་རྗེས། ཕྱག་ནས་དམ་འབྱར། སྲུང་བའི་རིགས། ཤི་གསོན་གྱི་
སྐྱབས་འཇུག །སྲུང་མདུད་བྱིན་རླབས། སྐ་གསུང་ཐུགས་རྟེན་སོགས་སོ་
སོའི་འདོད་དོན་བཞིན་གནས་སྐབས་དང་མཐར་ཐུག་གི་རེ་བའི་འབྲས་བུ་
རྣམས་སྨིན་པར་མཛད།
སླར་ཡང་མཁར་ཆེན་གྱི་འདབས་སུ་གཟིམས་གུར། བཞུགས་ཁྲི་

སོགས་བཀོད་པའི་ཁྱད་པར་འཕགས་པ་བཅས་ཡུལ་སྡེ་བྱིངས་ལ་ཚེའི་དབང་
བཀའ་ཟབ་མོ་བསྩལ། སྐྱེ་བོ་སྐར་ཚོགས་ལྟར་འདུས་པ་རྣམས་རྗེས་སུ་
བཟུང་། བ་མགོ་མཁར་ཚུན་ཞབས་ཀྱིས་བཅགས་པར་མཛད་དེ། ཐེག་
མཆོག་བདེ་ཆེན་དགོན་དུ་ཕེབས། རྒྱལ་སྲས་སྤྲུལ་སྐུའི་དབུས་འདུས་སྡེ་ཕན་
ཚུན་གྱི་དགེ་འདུན་རྣམས་དང་། སྒྲུབ་པ་ཕོ་མོ་སོགས་སྟོང་ཕྲག་ཕྱེད་གཉིས་
ཙམ་ལ་ཕྱག་ཆེན། ཆོས་དྲུག །བླ་སྒྲུབ་རྟེན་འབྲེལ་སོགས་དང་། རྒྱུན་
འདོན་ཆོས་སྤྱོད་མཐའ་དག །སྨོན་ལམ་རྣམས་ཞག་ཤས་བར་ལྗགས་ལུང་
བསྩལ།
ནོ་ནོ་ནག་ལོ་པར་མཚོ་མཇུག་སྤྲུལ་སྐུ་འཁྲུངས་པ་དེའི་གཙུག་ཕུད་
ཕུལ། མཚན་མི་ཕམ་བསྟན་འཛིན་ཆོས་གྲགས་ཞེས་གནང་། སླར་ཡང་ཧེ་
མི་བྱང་ཆུབ་གླིང་དུ་བཞུགས། སྐྱབས་རྗེ་རིག་འཛིན་ཆེན་པོ་ནས། གར་ཤའི་
འཕགས་པ་རང་བྱོན་གྱི་དབུ་ཐོག་ཏུ་གསེར་གདུགས་ཤིག་སྒྲོན་རྒྱུའི་མཐུན་རྐྱེན་
དུ། ས་སྙིང་ཞོ་བརྒྱ་ལྷག་ཙམ་བསྩལ་བ་དེ་བཞིན་ལ། འབུལ་ཟངས་བྱུང་
རིགས་ལ་རྒྱུ་བྱས། གསེར་མགར་མཁས་མགྱོགས་དང་ལས་རོགས་བཅུ་
ར་བཅས་པར། ལྗགས་བཀོད་ཉིན་ལྟར་བཀའ་དྲིན་བསྐྱངས་ཤིང།
གཡུ། བྱུ་རུ། མུ་ཏིག་སོགས་སྤུས་གཙང་རིགས་ཀྱི་ཕྲ་ཚོམ་བཅས་ཟླ་བ་
བཞིའི་ཁོངས་སུ་གྲུབ། བཟོ་བོ་རྣམས་ལའང་གནང་ཆ་ཞྭ་གོས་ཆ་ཚང་གླ་

ཡོན་སོགས་རྣམ་དཀར་ལས་ལ་དངོས་པོ་ཕངས་མེད་ལྟ་བུར་བརྩེ་བས་
གཟིགས།
རྒྱལ་སྲས་རིན་པོ་ཆེའི་དབུས་འདུས་སྡེ་ཕན་ཚུན་བྱིངས་ལ་རྗེས་གནང་
ཉེར་གཉིས་ཀྱིས་མཚོན་པའི་ལྷག་པའི་ལྷ་རབ་འབྱམས་ཀྱི་དབང་བཀའ་
བསྩལ། ཧེ་མི་རྒོད་ཚང་ཕུག་ཏུ་ཕེབས་ཏེ་ཚོགས་གཏོར་གནང་སྐབས།
གཏོར་ཆེན་ཞིག་པ་སོགས་ཕྱོགས་དེར་མི་ཤིས་པའི་ལྟས་ཀྱང་ཁ་ཤས་བྱུང་
སྣང་ལ། བཀའ་ལས། རྒྱལ་སྲས་སྤྲུལ་སྐུ་རང་ལོ་གསུམ་བཅད་རྒྱ་ཕྱི་
འགྱངས་སུ་མ་སོང་བའི་ཤིན་ཏུ་དམ་པ་ལྷ་སྔགས་ཏིང་འཛིན་སོགས་བརྩོན་
དགོས་པའི་ཕྱི་མཐའ་ཇི་བཞིན་གཟིགས་པའི་བཀའ་ནན་བསྩལ། རྒྱལ་སྲས་
རང་ལ་མགུལ་དར། ན་བཟའ། བཟང་གོས་ཁྱད་མཚར་ཡུག་ཁ་ཤས་ཀྱིས་
མཚོན་པའི་གནང་སྐྱེས་དང་། འདུས་ཚོགས་ཕན་ཚུན་ལ་མང་འགྱེད། དད་
རྟེན་དང་དམ་རྫས་བྱིན་རླབས། དངོས་པོ་དཔངས་མཐོ། སྤྱན་གཟིགས
བཟང་གོས་ཁ་དོག་སྣ་ཚོགས་པ་སྤུས་ལེགས། འདུ་ཁང་གི་གླིང་གསུམ་
འཁོར་བ་བཅས་བླ་ལྷག་བསྩལ། དེ་རྗེས་རང་བྱོན་འཕགས་པ་མཇལ་བཞེད་
ཀྱིས་དེར་ཕེབས་རྩིས་ལ། ལམ་འཕྲང་བགྲོད་དཀའ་ཚུལ་རྒྱུས་ཡོད་རྣམས
ནས་སྙན་དུ་གསོལ་བར། གནས་དེ་ལྟ་བུ་མ་མཇལ་ཚེ་བློ་འདོད་རྫོགས་པ་
ཞིག་མི་ཡོང་བས། མི་ཚོ་རང་ཅི་ཟེར་རུང་ངེད་འགྲོ་ཐག་ཆོད་ཅེས་བཀའ་

བསྩལ།
སླེའི་ཕོ་བྲང་དུ་སྤྱན་དྲངས་པས་ཞག་འགའ་བཞུགས། ཕེབས་རྫོངས་
ཀྱི་འབུལ་བ་ལྷ་རྫས། ན་བཟའ་སྐོར། ཁ་ཆེའི་གོས་ཡུག་ཁ་ཤས་དང་དྲི་
བཟང་། རྒྱ་གར་དོང་ཙེ་བརྒྱ་ཕྲག་ཁ་ཤས་ཀྱིས་མཚོན་པའི་དངོས་འབུལ་ཕུན་
སུམ་ཚོགས་པའི་མདུན་བསྟར་ཞིང་། མཁར་ཆེན་གྱི་ཨ་ཡུམ་དང་རྒྱལ་
མོ། རྒྱལ་པོ་བཀྲ་ཤིས་རྣམ་རྒྱལ། རྒྱལ་མོ་བསྟན་སྐྱོང་། བཀའ་བློན། ནོ་
ནོ་སོགས་ཆེ་ཕྲ་རྣམས་ནས་རང་རང་གི་འབྱོར་བའི་དངོས་པོ་སྤུས་ལེགས་ཀྱི་
འབུལ་བ་དཔངས་མཐོ་བ་ཕུལ།
ཟངས་དཀར་རྒྱལ་པོས་བདེ་ཆེན་རབ་བརྟན་དུ་སྤྱན་དྲངས་ཏེ། བསྙེན་
བཀུར་ཕུན་སུམ་ཚོགས་ཤིང་ཞབས་བརྟན་འབུལ་དངོས་དང་། རྒྱལ་པོ་ཡབ་
ཡུམ་འཁོར་བ་ལ་ཡིད་འབྱུང་སྟེ། སྐྲ་ཕུད་ཕུལ་ནས་ཆོས་སྒོར་ཞུགས། རྒྱལ་
པོའི་ལུས་ཆས་ཆ་ཚང་། ཆིབས་སྤུས་ལེགས་སྒ་འཁོར། ཡུམ་གྱི་སྐུ་རྒྱན་ཆ་
ཚང་བཅས་ཕུལ། དེ་ནས་ཧེ་མིར་ཕེབས། རྒྱལ་སྲས་རིན་པོ་ཆེ་དང་འདུས་
སྡེ་ཕན་ཚུན་བཅས་ནས་བརྟན་བཞུགས་དང་འབྲེལ་བའི་ལེགས་འབུལ་དུ་ལྷ་
རྫས་སྲིད་རིང་། ན་བཟའ་སྐོར། རྒྱ་གར་དོང་ཙེ་བརྒྱ་ཕྲག་མང་བ། ཁ་ཆེའི་
བཟང་གོས་ཁྱད་མཚར་ཁ་ཤས། ཧོར་ཟོག་སོགས་འབུལ་དངོས་སྤུས་གཙང་
ཞིང་དཔངས་མཐོ་བ་དང་། བསྙེན་བཀུར་བཟང་ཞིང་གྱ་ནོམ་པས་མཆོད།

ཟླ་བ་བརྒྱད་པའི་ཚེས་གཅིག་ཉིན་གར་ཤར་གནས་གཟིགས་ལ་
ཆིབས་བསྐྱོད་ཀྱིས། གར་ཤ་དང་ཟངས་དཀར་གྱི་མཚམས་དེར། ཟངས་
དཀར་རྒྱལ་པོ་ཕེབས་ནས་བསྙེན་བཀུར་ཞུས། ཕེབས་ལམ་དོག་སར་མིས་
བཏེགས་ཆོག་པའི་ཕེབས་བྱམས་ཕུལ། ཕེབས་ལམ་ས་རོང་རྩུབ་ཅིང་ཆུ་
འཕྲང་དོག་པ། མོན་ཡུལ་སྐད་རིགས་མི་གཅིག་པ་ཞྭ་གོས་ནག་ཅིང་འཕྲལ་
སྣང་འཇིགས་སྔངས་ཆེ་བ་ལྟར་འདུག་རུང་། མཆོག་གི་བདག་ཉིད་ཆེན་པོ་
ཕེབས་པ་ཙམ་གྱིས་ལམ་འཕྲང་དོག་སར་ཕེབས་བྱམས་འདེགས་པ་
དང་། སྐུ་ཆས་འདྲེན་པ་སོགས་ལ་མོན་ལུགས་མ་བཅོས་ཟོལ་བྲལ་གྱིས་གུས་
པ་ཆེན་པོ་ལྷུར་ལེན་པ་འབའ་ཞིག་ཏུ་གྱུར་ཅིང་། ཡར་ཚེས་བཅོ་ལྔ་ལ་ཕེབས་
དགོས་ཀྱི་དུས་གཏུགས་པས། ཉིན་མཚན་སྦྲེལ་མར་ཕེབས་ཀྱང་གང་ལའང་
སྐྱོན་འགྱུར་དཀའ་ཚེགས་མེད་པར་ཚེས་བཅུ་བཞི་ཉིན་རེ་ཕག་ཏུ་ཕེབས།
རང་བྱོན་འཕགས་པ་རིན་པོ་ཆེའི་གནྡྷོ་ལ་ཕྱི་མཆོད་རྟེན་གྱི་དབྱིབས་རྫ་
ཕག་ལས་བཞེངས་པ། ནང་གི་ཐོག་རྡོ་བསྣོལ་མ་བརྩེགས་པ། སྒོ་འགྲམ་
ཐམས་ཅད་རྡོ་རིང་ལ་བརྐོས་སྣ་ཚོགས་ཡོད་པ་ངོ་མཚར་ཁྱད་དུ་ཐོན་པ། དེ་
ནང་ཐུགས་རྗེ་ཆེན་པོ་སྤྱན་རས་གཟིགས་ཕྱག་དྲུག་པ་ཁྲུ་གང་ལྷག་ཙམ་པ།
རྒྱབ་ཡོལ་གྱི་གཞི་རྡོ་ནག་ལ་སྐུ་ཤཤིན་ཏུ་དཀར་བ་ཕལ་གྱིས་རང་བྱོན་དུ་བྱེད་
པ༑ དོན་དུ་འཕགས་པ་ཀླུ་སྒྲུབ་ཀྱི་ཕྱག་བཟོ་བྱིན་རླབས་ཅན། དེའི་དབུ་ཐོག་

ཏུ་ཚེས་བཅོ་ལྔ་ཉིན་གསེར་གདུགས་རིན་པོ་ཆེ་ཕུན་སུམ་ཚོགས་པ་དེ་ཉིད་སྒྲོན་
པ་གནང༌། ཁྲུས་བུམ་མཎྜལ་མཆོད་ཀོང་སོགས་མཆོད་པའི་ཚོགས་ཀུན་ཏུ་
བཟང་པོའི་མཆོད་སྤྲིན་ལྟ་བུ་དང་། སྙན་ཤལ་གསེར་སིལ་མ་དང་འབྲུ་དཀར་
བསྲེས་པ་ཕོན་ཆེ་བ་ཐུགས་དད་གུས་ཆེན་པོའི་སྐུ་ལ་འཐོར་ཞིང་། མཆོད་
འབུལ་སྨོན་ལམ་གྱི་མཐའ་བརྒྱན་པ་མཛད། དེར་ཞག་ཤས་བཞུགས་སྟན་
འཇགས། གསེར་གདུགས་བཞེངས་པ་དང་གར་ཤར་གདན་འདྲེན་པའི་དོ་
དམ་གཉེར་ཆེན་ཤེས་རབ་དབང་པོས་མཛད།
དེ་ནས་ཚ་ལམ་ཙམ་ཕྱིན་པ་ན། མཐེ་བོང་མ་རུ་ཞེས་པ་ལྷ་ཁང་ཆེ་བ་
ཞིག་ན་རྡོ་རྗེ་ཕག་མོའི་ལི་སྐུ་དང་། རྡོ་ནག་པོ་མཐེ་བོང་གི་དབྱིབས་འདྲ་བ་པང་
ཐེག་ཙམ་ཞིག་འདུག་པ་དེར་ཚོགས་གཏོར་མཆོད་པ་མཛད། མོན་པ་རྣམས་
འདི་ནས་ནཱ་ག་ཀོ་ཊ་དང་ཛ་ལནྡྷ་ར་ལ་ཞག་བཅོ་ལྔ་ཙམ་གྱིས་སླེབ་ཡོང་ཟེར་
འདུག །རིམ་པས་གནས་ཆེན་དྲིལ་བུ་རིའི་ཞབས་སྐོར་ལ་ཕེབས་པའི་གྱེན་
མཐོ་ཞིང་གཟར་བ། རི་དེའི་རྩེ་ན་ཕ་བོང་སེར་ཐིང་ངེ་བ་ཤིན་ཏུ་ཆེ་བ་ཞིག་
འདུག །དེ་སློབ་དཔོན་ཀླུ་སྒྲུབ་ཀྱི་གསེར་འགྱུར་གྱི་རྩིས་གསེར་དུ་བསྒྱུར་རྩིས་
མཛད་པར། རྗེ་བཙུན་སྒྲོལ་མས་མ་འོངས་པ་ན་སེམས་ཅན་རྣམས་རྩོད་པའི་
གཞིར་གྱུར་པས་མ་བསྒྱུར་གསུངས། སློབ་དཔོན་རྡོ་རྗེ་དྲིལ་བུ་པའི་གནས་
ཡིན་ཡང་ཟེར། དེར་ཚོགས་མཆོད་རྒྱས་པར་མཛད། གྱེན་ཐུར་གཉིས་ཀ་ལ་

ཟངས་དཀར་རྒྱལ་པོའི་ཞབས་ཕྱི་དང༌། མོན་པ་རྣམས་ཀྱི་ཕེབས་བྱམས་
གདན་དྲངས་པའི་སྐད་ཅིག་ལ་ཕེབས་ཐུབ་པ་བྱུང༌། རི་འདབས་སུ་གནྡྷ་རི་
ཟེར་བའི་དགོན་པ་དེར་བཞུགས། མོན་ཉུང་ཏི་རྒྱལ་པོའི་ཞུ་ཡིག་རྟེན་རྒྱས་པ་
དང་། བློན་པོ་ངོ་མ་འབྱོར་བས་གུས་འདུད་ཞུས་ཤིང་། ཕར་ཡང་གོས་ཡུག་
དང་སྨན་རྙིང་གསེར་སོགས་གནང་ཆའི་ཐུགས་དམ་བསྩལ།
དེ་ནས་ཀུ་ལུ་ཏ་ཟེར་བ་དེར་རྡོ་པུས་མོའི་དབྱིབས་ཆེ་ངེས་ཞིག་འདུག་
པར་ཚོགས་གཏོར་མཛད། རེ་ཕག་ཇོ་དང་། ཏི་ནན། གུང་ཧྲང་། ཁང་
སར་སོགས་ཡུལ་སྡེ་ཆེ་ཕྲ་རྣམས་ནས་བཀུར་སྟི་ཚད་མེད་པ་གྲུབ། ཡུལ་རོང་
ལམ་འཕྲང་དོག་པ་འདི་འདྲར་དཔོན་གཡོག་ཆིབས་ཁལ་མང་བ་བཅས་ཕེབས་
ཐུབ་པ་རྫུ་འཕྲུལ་མཛད་པ་ཡིན་འདུག་ཅེས་མོན་པ་ཀུན་ནས་བསྔགས་པ་
བརྗོད།
ཡུལ་དེར་གྲུབ་ཐོབ་གླིང་དང་རྒྱལ་བ་རྒོད་ཚང་པ་སོགས་ཀྱང་བྱོན་
ཅིང་། ད་ལྟའང་འབྲུག་པའི་གནས་འཛིན་དང་སྒྲུབ་པ་བ་མང་བར་འདུག།
ཕྱིར་ལམ་ཟངས་དཀར་ནས་འབུལ་བ་བསྙེན་བཀུར་ཚད་མེད་པ་ཕུལ། པར་
ཡང་བྱིན་རྟེན་གནང་སྐྱེས་བསྩལ་ནས། ཟླ་བ་དགུ་པའི་ནང་ཝང་ལེ་བདེ་ཆེན་
རྣམ་རྒྱལ་དུ་ཕེབས།
དེ་རྗེས་དབུས་གཙང་ལ་ཆིབས་ཁ་བསྒྱར་རྩིས་ལ། དེ་སྐབས་དབུས་

གཙང་གི་སྐྱེ་དགུ་རྣམས་ལ་སྙིགས་མ་ལྔ་བདོའི་དུས་ཀྱི་འཚུབ་ལྷོང་མི་སྲིད་
པའི་མངའ་རིས་གུང་དང་། བོད་རྗེ་དབང་སྐུ་མཆེད་ནང་ཟློས་རྐྱེན་གྱིས་ཝང་
ལེར་ཟླ་བ་བརྒྱད་ཙམ་བཞུགས། བསྟན་འགྲོ་བདེ་ཐབས་ལ་དགོངས།
དཀོན་མཆོག་རིན་པོ་ཆེར་མཆོད་འབུལ་དང་། ཚོགས་གཏོར་ཆོས་སྲུང་སྤྱི་བྱེ་
བྲག་གི་བསྐང་བ་ཕྲིན་བཅོལ་སོགས་ཐུགས་བསྐྱེད་སྨོན་ལམ་བླ་མེད་བཀའ་
དྲིན་སྐྱོང་བར་མཛད། དུས་ཀྱི་འགྱུར་བ་དྲག་པོ་དེ་བཞིན་ལ། ཞབས་ཕྱི་སྐུ་
འཁོར་ཚང་མ་ཇི་ལྟར་ཡོང་བསམ་པའི་བློ་ཐེ་ཚོམ་གྱི་ཅི་བྱར་གྱུར་ཀྱང་། རྗེ་
ཉིད་ཐུགས་སྣང་ཡེ་མི་མཛད་ཅིང་། བཀའ་ལས། མཆོག་གསུམ་རིན་པོ་
ཆེའི་ཐུགས་རྗེས། ངེད་རང་ངོ་གཡོག་རྣམས་ལ་ཉེས་སྐྱོན་གང་ཡང་མི་ཡོང་
བསམ་ཞིང་། གཞི་བབས་སྙིགས་དུས་ཀྱི་སེམས་ཅན་དམུ་རྒོད་པ་དང༌།
དམ་སྲི་འབྱུང་པོས་རྒྱུད་དཀྲུགས་པའི་ལས་དབང་གིས། སྐྱེ་འགྲོ་བྱིངས་ཀྱི་
བསོད་ནམས་འཕོ་འགྱུར་ཇི་ལྟར་ཡོང་མི་ཤེས་གསུངས་པ་སོགས། ཡེ་ཤེས་
སྤྱན་གྱིས་གཟིགས་པའི་མ་འོངས་འབྱུང་འགྱུར་གྱི་གནས་རྣམས་མངོན་པར་
མཁྱེན་པའི་བཀའ་སྩལ་མང་བར་ཕེབས། དེ་སྐབས་འདུས་ཚོགས་རྣམས་ལ་
འདོན་ཆོས་བརྗོད་སྐོར་མཐའ་དག་གི་ལྗགས་ལུང་དང་། རུ་ཤོད་འབྲོག་སྡེ།
པི་ཏི། ཁུ་ནུ་སོགས་ནས་དད་འདུས་རྣམས་ལ་སོ་སོའི་རེ་འབྲས་བསྩལ། དེ་
ནས་དུས་འཚུབ་ཀྱང་ཞི།

༼༡༧༥་༽ལྕགས་རྟ་ཟླ་བ་ལྔ་པའི་ཚེས་གཅིག་ཉིན་དབུས་གཙང་
ཕྱོགས་སུ་ཆིབས་ཁ་བསྒྱུར། ལ་དྭགས་མཆོད་ཡོན་སྐུ་ཚབ་དང་། ཐུགས་
སྲས་སྤྲུལ་སྐུ་རིན་པོ་ཆེ། ཟངས་དཀར་རྒྱལ་པོ་སྐུ་ངོ་བཅས་དཔོན་གཡོག་
མང་བས་ཆིབས་སྐྱེལ་ཞུས། ལྷ་རི་བདེ་མཆོག་གི་མདུན་དུ་སྐྱབས་རྗེ་རིན་པོ་
ཆེ་ནས་གཏོར་ཆེན་རྒྱས་པ་བསྩལ་རྗེས། ཆབ་དྲོན་གནང་བར་ཞག་ཤས་
བཞུགས། དེར་དུང་དཀར་ལ་དངུལ་གཤོག་ཡོད་པ་ཞིག་འབུལ་མཁན་བྱུང་
བས་རྟེན་འབྲེལ་ཤིན་ཏུ་བཟང་ཞེས་ཕེབས། དེ་ནས་ཆིབས་བསྒྱུར་ཐོག་ཕོ་ཉའི་
ལམ་བརྒྱུད། ར་ལུང་ནས་ཆོས་སྐྱོང་གི་བཀའ་ལུང་བཟང་པོའི་ཞུ་ཡིག་འབྱོར་
བ་རྟེན་འབྲེལ་ལེགས་ཚོགས་སུ་གྱུར་ཅེས་བཀའ་བསྩལ། སྒར་དཔོན་གྱི་
འབུལ་བ་དང་བསྙེན་བཀུར་ཞུས། ཚེ་དབང་བསྩལ།
གནས་ཆེན་པྲེ་ཏ་པུ་རིར་ཕེབས། དེར་ཏིང་ངེ་འཛིན་རབ་འབྱམས་
ལས་མི་འདའ་བའི་སྐྲ་མཚམས་དམ་པ་གནང་། ཚོགས་གཏོར་རྒྱ་ཆེར་
མཛད། མོན་ཚེར་གྱི་སྡེ་རྣམས་ནས་སྔ་ཕྱིར་བསྙེན་བཀུར་བསྒྲུབས། གསོ
བཏབ་ལྟར་ཞི་རྒྱས་ཀྱི་སྦྱིན་སྲེག་དང་ཚེ་དབང་སོགས་རེ་སྨིན་བསྩལ།
གངས་ཆེན་ཏི་སེར་ཞབས་སྐོར་ལ་ཕེབས། གཉན་པོ་རི་རྫོང་དུ་རིག
འཛིན་ནཱ་གརྫུ་ནའི་ཕྱག་བཟོ་སྣང་བ་མཐའ་ཡས་ལ་མཆོད་འབུལ་གནང་སྟེ
རྫུ་འཕྲུལ་ཕུག་ཏུ་ཞག་ཤས་བཞུགས། དེ་ནས་མ་ཕམ་གཡུ་མཚོའི་འགྲམ

གད་པ་བྱ་སྐྱིབས་སུ་ཕེབས། མཚོ་མཆོད་རྒྱས་པར་བསྩལ་ནས་གྲོ་ཤོད་
དང་། པྲ་དུམ་ལྷ་ཁང་། ཟང་ཟང་ལྷ་བྲག་རྣམས་ཀྱི་གནས་གཟིགས་མཛད།
ཚོགས་གཏོར་མཆོད་སྤྲིན་སྤྲོས། རི་བོ་བཀྲ་བཟང་གི་གནས་གཟིགས་ཕེབས་
བཞེད་ལ། ཕེབས་ལམ་བགྲོད་དཀའ་ཚུལ་ཞུ་མི་བྱུང་བར། དགོངས་པ་མ་
དགྱེས་པས་ཁོ་རང་ཚོར་ཁྱད་འདུག་ཚེ་ད་ལམ་མ་ཕྱིན་ཀྱང་ཆོག་གསུངས།
མཆོད་འབུལ་བ་ཆེད་རྫོངས་གནང༌། བཀྲ་བཟང་ཞབས་དྲུང་སྐུ་འཁོར་
མཇལ་ཁར་ཕེབས། འབུལ་བ་རྒྱས་པ་དང་ཕར་ཡང་གནང་སྐྱེས་གྱ་ནོམ་
བསྩལ། ངམ་རིང་རྫོང་ནས་ཆིབས་བསུ་འདུག་ལྟར་ཕེབས། དུས་འཁོར།
བདེ་མཆོག །ཀྱེ་རྡོར་སོགས་བྱིན་ལྡན་བཞུགས་པའི་ལྷ་ཁང་དེར། ཚོགས་
གཏོར་རྒྱས་པའི་མཆོད་འབུལ་བཅས་ཞག་བཞུགས་གནང་། རྫོང་དཔོན་དང་
དེར་འདུས་ལ་ཚེ་དབང་བྱིན་རླབས་བསྩལ་ནས། ཆོས་སྡེར་བྱམས་ཆེན་ལ་
མཆོད་འབུལ། སྙན་ཤལ། འདུས་ཚོགས་སུ་མང་འགྱེད་སོགས་བསྩལ།
ལྷ་རྩེར་ཡང་རྫོང་དཔོན་དང་དད་འདུས་རྣམས་ལ་བྱིན་རླབས་ཀྱི་རེ་བ་
བསྐངས་ནས། གྲོམ་པ་རྒྱང་སོགས་ཀྱི་གནས་གཟིགས་མཛད་དེ། རྟག་
བརྟན་དམ་པའི་ཆོས་ཀྱི་གླིང་དུ་ཕེབས། རྫོང་དཔོན་དང་ཆོས་སྡེའི་དབུ་ཆེ་
རྣམས་ནས་ཆིབས་བསུ། འདུས་སྡེས་སེར་སྦྲེངས་ཀྱི་བཀོད་པ་ཕུན་སུམ་
ཚོགས་པས་སྤྱན་དྲངས། གཞལ་ཡས་ཁང་དུ་སྟན་འཇགས། གཙུག་ལག་

ཁང་རྩེ་ཤོད་ཚང་མའི་བྲིས་འབུར་གྱི་རྟེན་ཁྱད་པར་ཅན་རྣམས་ཞིབ་མཇལ་
མཛད་དེ། ན་བཟའ། མཆོད་འབུལ། སྙན་ཤལ་སོགས་དང་། མགོན་
ཁང་ཨུ་ཙ་ལར་བསྐང་བ་ཕྲིན་བཅོལ་སྙན་དར། རལ་གྲི་ཁྱད་མཚར་སོགས་
རྟེན་རྫས་མང་དུ་འབུལ་བ་མཛད། འདུས་ཚོགས་ལྔ་བརྒྱ་སྐོར་ལ་མང་འགྱེད་
སྤྱི་འབུལ་གཟབས་ཏེ་བསྩལ། འདུས་པ་རྣམས་ནས་དད་གུས་ཚད་མེད་པས་
མཆོད། བཀའ་ལས་རྟག་བརྟན་གྱི་ཕྱོགས་འདིར་བག་ཆགས་ཤིན་ཏུ་ཆེ་བ་
འདུག་ཅེས་ཡང་ཡང་ཕེབས། མཁན་པོ་དང་འདུས་ཚོགས་བརྒྱ་ཕྲག་སྐོར་
ལ༑ དུས་འཁོར་ལྷན་སྐྱེས་སོགས་རྗེས་གནང་ཁ་ཤས་གནང་། གཞན་ཡང་
ཇོ་ནང་ལུགས་ཀྱི་རྗེས་གནང་བྱིན་རླབས་ཞུ་མི་ཤིན་ཏུ་མང་བར་ཆོས་སྦྱིན་གྱི
ཆེར་བསྩལ།
ཇོ་ནང་གི་སྐུ་འབུམ་ཆེན་མོ་སོགས་མཆོད་ཁང་ཡོད་རིགས་ཀྱི་གནས་
གཟིགས་རྣམས་ཞིབ་པར་མཛད། དེ་རྗེས་ཁྲོ་ཕུའི་བླ་གྲྭ་ནས་ཕེབས་བསུ་སེར་
སྦྲེངས་དང་བཅས་ཏེ་སྤྱན་དྲངས། བླ་གཉེར་འདུས་ཚོགས། མི་སྡེ་དམངས་
རྣམས་བསྙེན་བཀུར་བསྒྲུབས། རྒྱལ་བ་མ་ཕམ་མགོན་པོའི་སྣང་བརྙན་ཁྱད་
འཕགས་རིན་པོ་ཆེར་སྙན་ཤལ། མཆོད་འབུལ། འདུས་ཚོགས་སུ་མང་
འགྱེད་དང་། བླ་གཉེར་མངའ་ཞབས་རྣམས་ལ་གནང་ཆ་བསྩལ། སྣར་ཐང་
དུ་གནས་གཟིགས་དང་མཆོད་འབུལ་མཛད།

བཀྲ་ཤིས་ལྷུན་པོ་ནས་ཆིབས་བསུ་རྒྱས་པ་བཅས་བདེ་ལེགས་ཁང་
སར་དུ་བཞུགས་སྟན་འཇགས། པཎ་ཆེན་རིན་པོ་ཆེའི་སྤྱན་སྔར་འབུལ་
དཔངས་མཐོ་བར་མཛད་དེ་མཇལ་ཁ་བཞུགས་གྲལ་ལྷིང་ཆགས་ཀྱི་བཀའ་
མཆིད་ཞིབ་པར་བསྩལ། ནང་རྟེན་རྣམས་དང་དངུལ་གདུང་ཆེན་མོ་སོགས་
མཆོད་ཁང་ཡོངས་རྫོགས་ཞིབ་གཟིགས་ཀྱི་མཆོད་འབུལ། སྙན་ཤལ།
འདུས་ཚོགས་ཆེན་མོར་མང་འགྱེད་དང་། ཁམས་ཚན་འབབ་ཁུངས་གྲྭ་ཚང་
ལ་མང་འགྱེད་འཕར་མ་བསྩལ། ཕྱག་མཛོད་ནས་ཟུར་ཆས་དང་། པཎ་ཆེན་
རིན་པོ་ཆེའི་སྐུ་མདུན་ནས་བཟང་གོས་མང་པོས་གཙོས་དངོས་པོའི་གནང་སྐྱེས་
གྱ་ནོམ་པ་བརྩེ་བས་བསྐྱངས།
དེ་ནས་ཞྭ་ལུར་གནས་གཟིགས་དང་རི་སྦུག་ཏུ་ཕེབས་པའི་ཆེན་པོ་
རྣམས་དང་། གཞིས་རྩེ་སྐུ་ཚབ་བཅས་བུ་སྟོན་རིན་པོ་ཆེའི་དབང་བུམ་ཞལ་ཕྱེ་
སྟེ་བྱིན་རླབས་ཕབ་རྒྱུན་ཞུས་ཤིང་། སྙན་དར་མཆོད་པ་དང་ཐུགས་སྨོན་
མཛད། རིམ་པས་པ་སྣམ་ལྷ་ཡུལ་དུ་ཕེབས། ཡུལ་སྡེ་བྱིངས་ལ་ཚེ་དབང་
གནང་། འབྲུ་དར་དངོས་འབུལ་རྒྱ་ཆེར་ཕུལ།
མྱང་སྟོད་སྐྱིད་སྦུག་ནས་ཕེབས་བསུ་སེར་སྦྲེངས་བཅས་གདན་
ཞུས། ཆོས་རྗེ་རྒྱ་རས་ཀྱི་སྐུ་ཚིགས་ལ་ཐུགས་རྗེ་ཆེན་པོ་རང་བྱོན་གཙོར་གྱུར་
རྟེན་གསུམ་རྣམས་ལ་མཆོད་འབུལ། སྙན་ཤལ། ཐུགས་སྨོན་བཅས་

བསྩལ། བླ་མ་དང་དེར་འདུས་རྣམས་ལ་བཀའ་དབང་བྱིན་རླབས་གནང་།
བསྙེན་བཀུར་དང་འབུལ་ནོད་སྩལ་སྤྲུགས། སྤྲུལ་སྐུར་གནང་སྐྱེས་དང་སྒྲུབ་
སྡེར་མང་འགྱེད་བསྩལ། དེ་ནས་རྒྱལ་རྩེར་ཕེབས། རིན་སྡིངས་པས་སྤྱན་
འདྲེན་ཞུས། བུ་ལུགས་ཀྱི་བཅོམ་ལྡན་འདས་དཔལ་འཁོར་ལོ་སྡོམ་པ་ལཱུ་ཧི་
པའི་དཀྱིལ་འཁོར་རྡུལ་ཚོན་ལས་བཞེངས་པའི་ཐོག །མཆོད་ཁང་གསར་
པར་དམ་ཚིག་རྟེན་ལ་ཡེ་ཤེས་སེམས་དཔའ་རབ་ཏུ་གནས། དགེ་འདུན་བརྒྱ་
ཕྲག་ལ་དབང་བཞི་བརྒྱ་ཕྲག་བརྩེ་བས་བསྐྱངས། རབ་གནས་སྐབས་དཀྱིལ་
ཐང་གི་བླ་བརྒྱུད་ལཱུ་ཡི་པ་དང་། ལྡེབས་བྲིས་ཀྱི་དེ་བཞིན་གཤེགས་པའི་
ཐུགས་ཀ་དང་ཉན་ཐོས་བཅས་པར་མེ་ཏོག་ཆགས་པ་སོགས་བྱིན་རླབས་ཆེ་
བའི་ལྟས་སུ་གནང་། སྤྱི་སྒེར་ཚང་མས་འབུལ་བ་གང་རྒྱས་བསྟར། འདུས
ཚོགས་སུ་མང་འགྱེད་དང་སྤྱི་འབུལ་བཅས་མངོན་མཐོ་གནང་། དངུལ་སྲང་
ལྔ་བཅུའི་ཞུ་རྟེན་གནང་ནས་བསྟན་འགྱུར་ཆ་ཚང་ཞིག་གསོལ་བ་བཏབ་པ་
ཞལ་བཞེས་མཛད། རྒྱལ་རྩེ་ཀླུ་སྡིངས་སུ་དད་ལྡན་གྱི་ཁྲོམ་ལ་ཚེ་དབང
བསྩལ། འབྲུ་དང་དངོས་པོ་འཕྱུར་བུར་སྤུངས། རིམ་པས་གདན་ས་ཆེན་པོ་
ར་ལུང་གི་བླ་གཉེར་དང་། བོད་འབྲོག་རྣམས་ནས་ཕེབས་བསུ། གནས
འཛིན་པ་དག་གི་སེར་སྦྲེངས་ཀྱིས་མདུན་བདར་ཏེ་ཡང་དགོན་རྒྱལ་བའི་ཕོ་བྲ་
དུ་ཕེབས། དེར་མངའ་འབངས་རྣམས་ཀྱིས་ཞབས་བརྟན་ལེགས་འབུལ་གྱི་

ཟང་ཟིང་མཆོད་སྤྲིན་སྤྲོས། ཆོས་སྲུང་རྣམས་ལ་ཕྲིན་བཅོལ་རྒྱས་པར་
མཛད།
སྙིགས་མ་རྣམ་ལྔར་སྤྱོད་པའི་འགྲོ་བའི་ལས་རྐྱེན་དང་། འདུས་བྱས་
ཀྱི་རང་བཞིན་རྒྱལ་སྲིད་ལ་སྙིང་པོས་དབེན་པའི་གཞན་དབང་ལས།ལྷ་ལྡན་
དུ་སྟོན་ཁུན་གོང་མ་ཆེན་པོའི་བཀའ་ལུང་ལྟར། རྒྱ་དཔོན་གཉིས་ནས། མི་རྗེ་
དབང་གློ་བུར་དུ་བཀུམ་པར་བརྟེན། མི་རྗེའི་ཞབས་འབྲིང་ཚོས་རྒྱ་དཔོན་
གཉིས་དང་རྒྱ་མི་མང་ཙམ་བཅོམ་པའི་དུས་འཚུབས་ཀྱི་གཏམ་ངན་པ་གསན་
ཅིང་། མཆོག་གི་བདག་ཉིད་ཆེན་པོ་ནས། སྒྲིབ་བྲལ་ཡེ་ཤེས་སྤྱན་གྱིས་
མཐའ་དག་ས་ལེར་མཁྱེན་བཞིན། སླར་ཡང་ཆོས་སྐྱོང་སྐུ་གསོལ་ཐོག་ལུང་
ཞུ་མཛད་པར། ལྷ་ལྡན་དུ་འཕྲལ་ཕེབས་གནང་ཡང་སྐྱོན་འགྱུར་རིགས་མེད་
པའི་བཀའ་ལུང་བཟང་པོ་ཕེབས་པ་བཅས། རིམ་པས་ཆིབས་བསྒྱར་གནང་
སྟེ་ལྷ་ལྡན་དུ་ཕེབས་སུ་ཉེ་བར། རྩེ་ཤོད་ནས་ཆིབས་བསུ་སྔར་ལྟར་གནང་།
གཡུ་ཐོག་ཁང་སར་དུ་བཞུགས།
གོང་ས་སྐྱབས་མགོན་རིན་པོ་ཆེའི་མཇལ་ཕྱག་ལ་ཕེབས། ཞབས་
བརྟན་དང་སྐུ་གསུང་ཐུགས་རྟེན་སོགས་ཀྱིས་མཚོན་འབུལ་དངོས་དཔངས་
མཐོ་སྤྱན་ལམ་རིན་པོ་ཆེར་བསྟར་བའི་ཐོག །དགྱེས་པའི་གསུང་གི་གསང་བ་
ཟབ་མོ་ལྷུག་སྩོལ་དང༌། གནང་སྐྱེས་ཀྱང་རྒྱ་ཆེར་བརྩེ་བས་བསྐྱངས།

དགའ་ལྡན་ཁང་སར་དུ་མི་རྗེ་པཎྜི་ཏ་མཇལ་ཞུའི་དངོས་འབུལ་དཔངས་མཐོ་
གནང་། དེ་སྐབས་རིག་འཛིན་ཆེན་པོའང་དེར་ཕེབས་པའི་མཇལ་འཛོམས་
ཡང་ཡང་གསུང་མོལ་མཛད། སྐྱབས་རྗེ་རིག་འཛིན་ཆེན་པོ་མཆོག་ལ་ལོག་
པར་སྤྱོད་པའི་སྐྱེ་བོ་ཕྲག་དོག་ཅན་གྱི་དབྱེན་སྤྱོ་བའི་ཚིག་སྣ་ཚོགས་པ་གོང་ས་
མཆོད་ཡོན་དུ་ཞུས་པར་བརྟེན། ཡས་ཕྱིན་གྱི་མི་སྣ་གཉིས་གནང་བས་བདེན་
རྫུན་ཤན་འབྱེད་ཀྱི་སྐོར་སྦྱང་གནང་བར། རིག་འཛིན་ཆེན་པོ་མཆོག་ནས།
གངས་ལྗོངས་ཀྱི་རྒྱལ་བསྟན་དར་བ་དང་སྐྱེ་འགྲོ་བདེ་ཐབས་ལས། ཚུལ་
མིན་བྱ་ལས་མཆོད་ཡོན་གྱི་དགོངས་པར་མི་འགྲོ་བའི་རིགས་ཀྱི་གནང་འགྱོད་
རྡུལ་ཙམ་མེད་ཚུལ་ཞིབ་གསེད་རྒྱས་པར་མོལ་བས། དྲི་བ་པོ་རྣམས་ཀྱང་
ལན་གྱིས་དབུལ་བར་གྱུར་ཏེ། སྐོར་སྦྲང་ལན་གཉིས་ཙམ་ནས་བཀའ་བཀྱོན་
ཡོད་ཚུལ་གཞི་མ་གྲུབ་པས་འཇམ་ཆགས་སུ་སོང་བར་མ་ཟད། གོང་ས་
སྐྱབས་མགོན་ཆེན་པོ་ནས། བསྟན་འགྲོའི་དོན་སྔར་ལས་མ་གཡོས་པར་
མཛད་དགོས་ཚུལ་དང་། ཤཱཀྱ་མུ་ནིར་ཡང་སྐུ་ཁྲུས་འབུལ་དགོས་སོགས།
གསུང་བརྟག་ཀྱང་རིམ་ཞུས་ཀྱིས་སྐྱེ་བོ་རྣམས་ལོག་ལྟའི་མུན་པ་བསངས་ནས་
དག་སྣང་གི་ནམ་ལངས་པར་གྱུར་ཏོ། །འདི་སྐོར་ལ་ཐོག་མའི་ཆར་རྒྱལ་
དབང་མཆོག་ཀྱང་ཐུགས་ཁོལ་ཆེ་ཞིང་མཆོག་གསུམ་ལ་གསོལ་འདེབས་
དང་། རིག་འཛིན་མཆོག་གི་ཞབས་བརྟན་སྐྱ་རིམ་ཡང་རྒྱ་ཆེར་མཛད།

འབྲི་གུང་མཆོག་སྤྲུལ་རིན་པོ་ཆེ་ཕེབས་ཤིང་། མཇལ་འཛོམས་ཀྱི་
གསུང་མོལ་ཞིབ་མཛད་ཐོག །སྐུ་ཁྱོས་ཀྱི་རྣམ་པ་སྟོད་ཟོག་གི་དངོས་པོ་སྤུས་
གཙང་ཁ་ཤས་འབུལ་བ་གནང་། རིམ་པས་གདན་ས་ཆེན་པོ་འབྲུག་སེ་བ་
བྱང་ཆུབ་གླིང་དུ་ཕེབས། འཕགས་ཡུལ་རྡོ་རྗེ་གདན་གྱི་མཧཱ་བོ་དྷི་དང་མི་
གཉིས་པའི་བྱང་ཆུབ་ཆེན་པོ་དང་། སྐུ་འབག་རིན་པོ་ཆེར་མཆོད་འབུལ།
སྙན་ཤལ། གསེར་ཆབ་སོགས་མཆོད་སྤྲིན་རབ་འབྱམས་རྒྱ་མཚོས་མཆོད་
ཅིང་། བསྟན་དང་འགྲོ་ལ་ཕན་བདེ་འབྱུང་བའི་གསོལ་སྨོན་རྒྱ་ཆེར་གནང་སྟེ་
ཞག་ཤས་བཞུགས།
སྡིངས་པོ་ཆེར་སྤྱན་འདྲེན་ཞུས་པའི་རིམ་པས་བྱེ་ལ་བརྒྱུད་དེ་ཕེབས།
གྲུབ་པའི་བསྟི་གནས་ནས་ཆིབས་བསུ་སེར་སྦྲེངས་བཀོད་ལེགས་མི་ཚོགས་
ཀྱང་ཤིན་ཏུ་ཆེ། ཕྱག་མཛོད་ནས་སྤྲུལ་སྐུ་རིན་པོ་ཆེ་དེ་ཉིད་ཀྱི་དགོངས་རྫོགས་
མཆོད་བསྔོ་དང༌། སླར་ཡང་ཞབས་བརྟན་དངོས་འབུལ་རྒྱས་པར་ཕུལ།
མཆོད་ཁང་རྣམས་དང་ནང་རྟེན་ལ་ཞིབ་གཟིགས་མཛད། འདུས་ཚོགས་སུ་
མང་འགྱེད་དང་ཕྱག་མཛོད་པར་གནང་སྐྱེས། དེར་ཚོགས་རྣམས་ལ་ཚེ་
དབང་བསྩལ། དེ་ནས་བྱམས་པ་གླིང་དུ་ཕེབས་བསྐྱོད། མཆོད་རྟེན་ཆེན་པོ་
ཞིབ་མཇལ་དང་མཆོད་འབུལ་མཛད་དེ་ཕེབས། རིམ་པས་རབ་བརྟན་ཤར་དུ་
བསྙེན་བཀུར་ཞུས། མགོན་རིར་སྤྱན་དྲངས་ཤིང་ཞག་བཞུགས་གནང༌།

ཞབས་བརྟན་རྒྱས་པ་ཕུལ། སྤྲུལ་སྐུར་གནང་སྐྱེས་དང་། སྒྲུབ་བཙུན་རྣམས་
ལ་མང་འགྱེད་བསྩལ། དེ་ནས་ཆོས་འཁོར་སྟེང་དུ་ཕེབས། བསྙེན་བཀུར་
ཞུས། མང་འགྱེད་དང་གནང་ཆ་བསྩལ། དྲེའུ་ལྷས་མཆོག་སྤྲུལ་རིན་པོ་ཆེ་
ནས་ཆིབས་བསུ་སེར་སྦྲེངས་བསྟར་ཏེ་སྤྱན་དྲངས། ཞབས་བརྟན་བཀུར་
སྟིས་ལེགས་པར་མཆོད། སྤྲུལ་སྐུ་རིན་པོ་ཆེར་གནང་སྐྱེས་དང་། འདུས་
ཚོགས་སུ་མང་འགྱེད་བཅས་བསྩལ་ཞིང་། བཀྲ་ཤིས་མཐོང་སྨོན་དུ་སྤྱན་
འདྲེན་ལྟར་ཆིབས་བསུ་སེར་སྦྲེངས་ཀྱི་བཀོད་པས་མདུན་བདར་ཏེ་ཕེབས།
གཉེར་ཚང་དང་སྤྱི་སོ་ནས་ཞབས་བརྟན་འབུལ་ཆ་རྒྱས་པར་ཕུལ། རྟེན་ཆེན་
གཙོར་གྱུར་གྱི་མཆོད་ཁང་རྣམས་དང་། མགོན་ཁང་གསར་རྙིང་བཅས་པར་
མཆོད་གསོལ་སྙན་ཤལ་སོགས་འབུལ་བ་གནང༌། མི་ཚོགས་ཤིན་ཏུ་ཆེ་བར་
ཚེ་དབང་སོགས་རེ་བ་བསྐང་བར་མཛད། འདུས་ཚོགས་སུ་མང་འགྱེད་དང་
སྤྱི་རྫས་ཀྱི་སྦྱོར་འཇགས་གནང་།
ཕོ་བྲང་ཡང་རྩེར་སྤྱན་འདྲེན་གྱིས་ལྕགས་མོ་ཀླུང་ཤུལ་བརྒྱུད་དེ་
ཕེབས། མཆོག་གི་ཞབས་འབྲིང་སྐུ་གཞོགས་གྲྭ་ཚང་གཉིས་ནས་ཞུས་པའི་
ལེགས་ལྡན་རྡོ་རྗེ་སྲིན་པོ་ཕྱག་བཞི་པའི་གཏོར་ཟློག་དམིགས་འགྲོ་གནང་བའི་
གཏོར་ལྟས་ལེགས། ཚེས་ཉེར་ལྔ་ཉིན་འབྲུག་པ་སྡེ་དྲུག་གི་ཚོགས་དབུར་
བཞུགས་ཁྲི་ཆེན་མོར་ཞབས་པད་བཀོད། མཆོད་ཁང་ཆེན་མོར་ཁྱབ་འཇུག་

གི་སྐུ་བརྙན་ལ་རྟེན་རྫས་སྙན་ཤལ་སོགས་འབུལ་བར་སྐུ་ངོས་ཕེབས། རྫོང་
བཞུགས་ནས་བསྙེན་བཀུར་གཟབས། དེ་ནས་བྱམས་པ་ཆོས་གླིང་དུ་ཕེབས་
པར་མཛད་དོ། །
༼༡༧༥༡༽སྐྱེས་བདག་སྟེ་ལྕགས་ལུག་གནམ་ལོ་གསར་ཚེས་ཀྱི་
དགའ་སྟོན། ཞབས་བརྟན་ཕྲིན་བཅོལ་སོགས་སྔོན་སྲོལ་ལྟར་མཛད། ལ་
དྭགས་ནས་ཕེབས་སྐྱེལ་ཞུ་མི་རྣམས་ལ་སོ་སོར་གནང་སྦྱིན་མངོན་མཐོ་དང་།
རྒྱལ་སྲས། རྒྱལ་བློན། འདུས་སྡེ་ཕན་ཚུན་སོགས་ལ་ཐུགས་དམ་ཞིབ་ཆ་
གནང་སྐྱེས་བཟང་བ་བཅས་བསྩལ་ནས་ཕྱིར་སློག་གནང་། དྲེའུ་ལྷས་གྲུབ་
དབང་རིན་པོ་ཆེ་ནས་གསོལ་བ་བཏབ་པ་ལྟར་ཁོང་དང་སྔགས་གྲྭ་སྤྲུལ་སྐུ་
བཅས་ལ། བཅོམ་ལྡན་འདས་དཔལ་མཁའ་འགྲོ་རྒྱ་མཚོའི་དཀྱིལ་འཁོར་
སོགས་རྡུལ་ཚོན་ལ་བརྟེན་ནས་སྨིན་བྱེད་དབང་བཞིའི་རིམ་པ་ལེགས་པར་སྩལ་
མུར། གོང་ས་རྒྱལ་བ་རིན་པོ་ཆེ་ནས། གྲུབ་དབང་སླེ་ལུང་དུ་སྟོན་ཐོག་ལོ་
ལྟར་ཕེབས་དགོས་ཀྱི་བཀའ་རྒྱ་བསྩལ་བར། སྐྱབས་མགོན་ནས་དོན་འདི་
སྤྲུལ་སྐུ་རང་ལ་འཕྲལ་ཡུན་དུ་མི་ལེགས་པའི་ཐབས་སྒོ་གང་ཟབ་ཀྱིས་
དགོངས་གྲོལ་ཞུ་བ་གནང་དགོས་པའི་བཀའ་ནན་མ་འོངས་འབྱུང་འགྱུར་
ལུང་བསྟན་གྱིས་བཀའ་བསྩལ། གྲུབ་དབང་རེ་ཞིག་དྲེའུ་ལྷས་སུ་ཕེབས།
དགོངས་གྲོལ་ཞུ་མི་ཆེད་རྫོངས་གནང༌། སླར་ཡང་སྐུ་ཞབས་སུ་བཅར་

ནས། ནག་པའི་ཉ་ལ་བཅོམ་ལྡན་འདས་དཔལ་དུས་ཀྱི་འཁོར་ལོའི་དཀྱིལ་
འཁོར་ཆེན་པོ་རྡུལ་ཚོན་ལས་བཞེངས་པའི་སྒོ་ནས། བྱིས་པ་འཇུག་པའི་
དབང་བདུན་ནས་བརྩམས། གོང་ཆུང་གོང་ཆེན། རྡོ་རྗེ་སློབ་དཔོན་བདག་པོ་
ཆེན་པོའི་དབང་རྣམས་རྒྱས་པར་བསྩལ་ཞིང་། སྒྲོལ་མ་རྣལ་འབྱོར་མའི་
དབང་ལུང་ཁ་ཤས་བཅས་བསྩལ་ནས་ཕྱིར་བཏེག་པར་མཛད།
སྔགས་བཤད་གྲྭ་ཚང་གཉིས་ནས་ཞབས་བརྟན་ལེགས་འབུལ་
ཕུལ། རྒྱལ་བ་བྱམས་པའི་སྣང་བཪྙན་རིན་པོ་ཆེར་མཆོད་འབུལ་དང་། པད་
དཀར་དུས་ཆེན་ཐོག་འཇམ་དབྱངས་ཀྱི་གོས་སྐུ་བཀྲམ། གར་འཆམ་གྱི་
གཟིགས་མོ་ཕུལ། དགའ་བཞི་པཎྜི་ཏའི་སྐུའི་རིམ་གྲོར། རྒྱལ་ཆེན་བཞིའི་
གཏོར་ཆེན་གྱི་སྒྲུབ་པ་མཛད་པས་གཏོར་ལྟས་ཤིན་ཏུ་ལེགས་པར་བྱུང་
གསུངས། ཁམས་པ་བླ་མ་ཡེ་ཤེས་རྡོ་རྗེ་འབུལ་སྐྱེལ་བཅས་འབྱོར། བཀྲ་
ཤིས་མཐོང་སྨོན་འདུས་ཚོགས་རྣམས་ལ་དཔལ་ལྡན་ལྷ་མོ་སོགས་ཆོས་སྲུང་
གི་བསྐང་ཕྲིན་ཞག་ཁ་ཤས་འཛུགས་པ་གནང་། སྔགས་བཤད་གཉིས་ལ་
མང་འགྱེད་བསྩལ། དད་འདུས་སོ་སོར་དབང་ཆོས་སྐྱབས་འཇུག་སོགས་
གནང༌། ཡང་རྩེ་བརྒྱུད་གསང་སྔགས་ཆོས་གླིང་ནས་ཆིབས་བསུ་སེར་
སྦྲེངས་རྒྱས་པར་བཅས་ཏེ་ཕེབས། གཞིས་བཞུགས་དང་གྲྭ་ཚང་ནས་ཕེབས་
སྤྲོའི་བསྙེན་བཀུར་ཞབས་བརྟན་ལེགས་འབུལ་སོགས་རྒྱས་པར་བསྟར།

དེར་སྐུ་ཆོས་ཀྱི་རྣམ་པ་བཟང་བ་དང་། རྩེར་མང་འགྱེད། སྤྱི་རྫས་སྦྱོར་
འཇགས་བཅས་བསྩལ། ཚེས་བཅུ་ཆེན་མོའི་ཚོགས་དབུར་ཕེབས། གར་
འཆམ་སོགས་འཆར་ཅན་བསྒྲུབས། ཁྲོམ་ལ་ཚེ་དབང་བསྩལ། རྗེ་མཐུ་ཆེན་
དཔའ་བོ་ཆོས་ཀྱི་མགོན་པོ་ཕེབས། ཞག་ཤས་བཞུགས་ཏེ་མཇལ་འཛོམས་
ལྷིང་ཆགས།
ཙ་རི་བརྒྱུད་ཀོང་ཕྱོགས་སུ་ཆིབས་བསྒྱུར་གནང་། སྐྱབས་མགོན་
མཆོག་གནས་ཆེན་ཙ་རི་ཏྲར་ཆིབས་བསྐྱོད། ཕྱག་ལ་དང་བོད་ཁ་གསུམ་དུ་
རླུང་སྐྱེད་ཅོད་པན་འཕྱར། ཆོས་ཟོམ་གདོང་དུ་ཚོགས་གཏོར་གྱིས་མཆོད།
གནས་འཛིན་པས་ཞབས་བརྟན་བསྙེན་བཀུར་བསྒྲུབས། རང་བྱུང་གི་སྐྱེ་
གནས་མི་འགྱུར་བའི་རྡོ་མཚན་ཅན་དེར་མཆོད་ཚོགས་ཀྱི་རིམ་པ་དང་། སྙན་
ཤལ་དར་འཕན་སོགས་ཀྱིས་ལེགས་པར་བརྒྱན་ཅིང་ཐུགས་སྨོན་བསྩལ།
ཨ་རང་བྱོན་གྱིས་མཛེས་པའི་རྡོ་རྗེའི་བྲག་རྩར་ཅིག་ཆར་ལས་འཛིན་པ་
རྣམས་ནས་ཆིབས་བསུ། སྨན་མཆོད་ཕུད་འཐོར་སོགས་རྟེན་འབྲེལ་གྱི་སྒོ་
བཏོད། གཡག་རབ་ཀྱི་ཐད་དུ་ཐབ་བསུ། ཅིག་ཆར་དམར་པོའི་རྟེན་གནས་
དེའུ་བྲག་དམར་ལ་བསྐང་མཆོད། སྙན་དར། རྒྱལ་མཚན་རླུང་སྐྱེད་ཅོད་
པན་འཛུགས་པ་དང་འདོད་གསོལ་རྒྱས་པར་མཛད། སྒྲུབ་སྡེ་ནས་སྤོང་བ་
པའི་སེར་སྦྲེངས་ཀྱིས་མདུན་བསུས་ཏེ་བཞུགས་ཁྲི་ཆེན་མོར་ཞབས་པད་

བཀོད། དེར་འདུས་ལ་ཕྱག་དབང་བྱིན་རླབས་བསྩལ་ནས། ཕག་མོ་རང་
བྱུང་གི་གནྡྷོ་ལར་ཕེབས། མཆོད་འབུལ་སོགས་མཛད་དེ་གཟིམས་ཁང་སྤང་
མོར་བཞུགས། རྡོར་འཛིན། སྒྲུབ་སྡེ། དབུ་རི་བཅས་ནས་རིམ་བཞིན་
གདན་འདྲེན་ཞུས། ཕེབས་སྤྲོའི་བསྙེན་བཀུར་ཞབས་བརྟན་ཕུལ། གཟིམས་
ཁང་དུ་ཞི་བའི་སྦྱིན་སྲེག་མཛད།
ཡར་འབྲོག་ཨ་ལྕེ་རྫོང་སྤྲུལ་སྐུ་ཕེབས་ཏེ། ཚེ་དཔག་མེད་ཁྲོ་བོ་ལྷ་
མང་གི་དབང་བཀའ་གསོལ་བཏབ་ལྟར་གནང་། རྗེ་བཙུན་རྡོ་རྗེ་ཕག་མོའི་དབུ་
ཐོག་ཏུ་བཟང་གོས་བཀྲས་ཐགས་སྤུས་ལེགས་ཤམ་བུ་ཅན་དང་། གསེར་
གསོལ། སྙན་ཤལ་ཁ་དོག་ལྔ་ལྡན། བརྒྱ་མཆོད་སྣ་ལྔ་དང་། མར་མེ་བརྒྱ་
ཕྲག་མང་བ། ཚོགས་བརྒྱ་སོགས་མཆོད་པའི་བྱེ་བྲག་རྒྱས་པ་བཤམས་
ཏེ། སྐུ་ངོས་མཆོད་འབུལ་སྨོན་གསོལ་སོགས་རྒྱས་པ་གནང་རྗེས། དེར་
འདུས་ཚང་མར་ཇ་ཆང་ཚོགས་ཀྱི་བྱིན་རླབས་ཚིམས་པར་བསྩལ། སྒྲུབ་པ་བ་
རྣམས་ནས་ཆོས་བྲོ་མགུར་དབྱངས་སོགས་རྟེན་འབྲེལ་གྱི་ལེགས་ཚོགས་
བཟང་བར་ཕུལ། དར་འཕན་ཅོད་པན་ཕྱོགས་ཀྱི་བདག་པོའི་གོ་སར་
བཀྲམ། ཨོ་རོང་ནས་སྡེ་པ་ཇོ་ལགས་ཕེབས་པའི་མཇལ་འཛོམས་ཐུགས་སྤྲོ་
དང་། ཞབས་བརྟན་རྒྱས་པར་ཕུལ། དྭགས་ཀོང་སོགས་ཕྱོགས་མཐའི་
བསྐོར་མི་མང་བ་དང༌། གནས་འཛིན་པ་སོགས་དེར་འདུས་ཚང་མར་ཚེ་

དབང་གིས་རེ་བའི་འབྲས་བུ་བསྐང་བར་མཛད། གནས་འཛིན་པ་རྣམས་འཚོ་
ཐེབས་སུ་གཡག་དང་གསེར་དངུལ་སོགས་དངོས་པོའི་གནང་སྦྱིན་གང་ལ་
གང་འོས་བསྩལ། ཇོ་ལགས་རིན་པོ་ཆེར་སྐུ་ཁྱོས་ལྟ་བུར་སྟོད་ཟོག་སྤུས་
ལེགས་གནང་སྐྱེས་གཟབས། རིམ་པས་ཞབས་སྐོར་ལ་ཕེབས་པས་དྲག་པོ་
དགྲ་བགེགས་སྒྲོལ་བའི་མཚོ་བཞིའི་ཡ་གྱལ་བདུད་མགོན་བླ་མཚོར་རིན་པོ་ཆེ་
སྣེ་གང་འཛོམས་ཀྱི་མཚོ་རྫས། སྙན་དར། ཚོགས་གཏོར་གྱི་མཆོད་པ་འདོད་
གསོལ་གནང་། ལྭ་ཝ་ཕུག་ཏུ་ཞག་བཞུགས་མཛད་ཚོགས་གཏོར་བསྩལ།
མཁའ་འགྲོ་རྡོའི་སྙིང་ཕུག་ཏུ་དར་གྱི་རྒྱལ་མཚན། རླུང་སྐྱེད་ཅོད་པན།
གཏོར་འབུལ་ཕྲིན་བཅོལ་རྣམས་མཛད་དེ་ཕེབས། ཕྲིན་ལས་སྒྲུབ་པའི་མཚོ་
བཞིའི་ཡ་གྱལ་སྒྲོལ་མ་བླ་མཚོར་མཚོ་རྫས་དང་དར་འཕན་འབུལ་བ་གནང་
ནས་ཐུགས་སྨོན་ཡུན་རིང་མཛད། སྒྲོལ་མ་ལ་རྩེར་དར་འཕན་འདོད་གསོལ་
ཅན། རླུང་སྐྱེད་ཅོད་པན། ལྷ་རྫས་བཅས་རིང་པོར་བསྐྱངས། ཡན་ལག་
བདུན་པ་དང་མཎྜལ། སྨོན་གསོལ་བཅས་བསྩལ་ནས། མགོན་པོ་རོང་ཆུ་
འཕྱར་གྱི་ཐད་དུ་སྨན་མཆོད་འདོད་གསོལ། དར་འཕན་སོགས་འཛུགས་པ་
གནང་། མི་ལྤགས་སུཞག་བཞུགས་མཛད་ནས་འདོད་ཁམས་དུད་སོལ་ལྷ་
མོའི་དཀྱིལ་འཁོར་མུ་མན་མཐིང་མཚོར་ཕེབས། གསེར་དངུལ་ཕོན་ཆེ་བའི་
རིན་པོ་ཆེའི་མཚོ་རྫས། གོས་དར་ཡུག་སོགས་འབུལ་བ་དང་། ལྷན་ཅིག་

ཚོགས་གཏོར་གྱི་མཆོད་པ། བསྐང་མཆོད་ཕྲིན་བཅོལ་བཅས་བསྩལ། རྒྱལ་
མཚན་དང་དར་འཕན་འདོད་གསོལ་ཅན་འཕྱར་ཞིང་། ཕེབས་ལམ་དུ་ལྷ་མོ་
ཆུ་འཕྱར་གྱི་ཐད་དུ་ཐུགས་སྨོན་གནང་སྐབས། འཇའ་འོད་ཀྱི་གུར་གསལ་
བར་བྱུང་། སླར་ཡང་མི་ལྤགས་སུ་ཕེབས། དེ་ནས་ཤ་སྐམ་ལ་རྩེར་རླུང་
སྐྱེད་ཅོད་པན་མང་བ་དང་ལྷན་ཅིག་ཐུགས་སྨོན་ལྷ་བསྭོ་སོགས་མཛད།
དཀར་རྡོག་ཐང་དུ་གནས་འཛིན་པས་ཕེབས་བསུ་དང་། སྨན་ཕུད་ཕུལ་བ།
ངལ་བརྟེན་པ་བཅས་མཆོད་པ་རྒྱས་པར་གནང་ནས་སྟག་མ་ལར་ཕེབས།
དྲང་སྲོང་སྨོན་པ་འགྲུབ་པའི་གནས་དེར་བསྟན་འགྲོ་སྤྱི་དང་བྱེ་བྲག་གི་
ཕན་བདེའི་འཇུག་པ་གོང་དུ་སྤེལ་བའི་བདེན་ཚིག་དང་དར་ཆེན་འདོད་གསོལ་
ཅན། རླུང་སྐྱེད་ཅོད་པན་བརྒྱ་ཕྲག །ཚོགས་གཏོར་མཆོད་འབུལ་བཅས་
བསྩལ་ནས། འོད་འབར་མཚོར་མཚོ་རྫས་དར་བཅས་བསྩལ་ཞིང་ཐུགས་
སྨོན་ཕྲིན་བཅོལ་མཛད། རིམ་གྱིས་དངོས་གྲུབ་སྩོལ་བའི་མཚོ་བཞིའི་གཙོ་བོ་
ཕོ་བྲང་གཡུ་མཚོར་ཕེབས། དེར་གསེར་དངུལ་གྱིས་མཚོན་པའི་རིན་ཆེན་སྣེ་
འཛོམས་ཕོན་ཆེ། སྨན་སྣ། དྲི་བཟང་། གོས་དར་ཡུག།མཛོད་བཏགས་དྲི་
མེད་སོགས་མཚོ་རྫས་གཏོས་ཆེན་འབུལ་བ་དང་ལྷན་ཅིག །མཆོད་གཏོར།
ཚོགས་བརྒྱ། མར་མེ་བརྒྱ་ཕྲག །རྒྱལ་མཚན་ཆེ་བ་སྤུས་ལེགས། དར་
ཆེན་འདོད་གསོལ་ཅན། རླུང་སྐྱེད་ཅོད་པན་གང་མང་སོགས་ལྷ་རྫས་ཀྱི

མཆོད་སྤྲིན་རྒྱ་ཆེར་སྤྲོས་ཏེ་ཕྱག་དང་། མཎྜལ། མཆོད་འབུལ། གསོལ་
སྨོན་སོགས་རྒྱས་པར་མཛད། དམར་ནག་རཀྟར་མཆོད་འབུལ་དང་མཚོ་
རྫས་འབུལ་མི་ཆེད་གཉེར་བསྩལ། ཀྱོག་མོར་མཚོ་རྫས། དར་
འཕན། མཆོད་འབུལ་འདོད་གསོལ་བཅས་གནང་། སྟག་ཚང་དུ་ཚོགས་
གཏོར་དང་མཆོད་འབུལ། དོམ་ཚང་དུ་ཏྲཀྴད་ཤྭ་ན་མུ་ཁར་ཆེད་དམིགས་
ཀྱིས་ཚོགས་གཏོར། མཆོད་འབུལ། འདོད་གསོལ། ཕྲིན་བཅོལ་བཅས་
མཛད། ཡུལ་སྨད་དུ་མཆོད་འབུལ་དང་ཚོགས་གཏོར་རྒྱས་པ་བཅས་ཏེ་
མགོན་པོ་རོང་དུ་ཕེབས། གནས་འཛིན་དང་བསྐོར་མི་མང་པོས་གསོལ་བཏབ་
ལྟར་ཚེ་དབང་གནང༌། ཡུལ་སྟོད་དང་རིབ་ལ་བརྒྱུད་ཆོས་ཟམ་དུ་ཞག་
བཞུགས་ཐོག་གནས་འཛིན་པས་ཚོགས་མཆོད་བཤམས། ཕེབས་ལམ་ཀུན་
ཏུ་སྤོས་བསང་རྒྱུན་མི་འཆད་པ་ཆེད་མངགས་མཛད་ཅིང་། སྐྱབས་མགོན་
མཆོག་གནས་ནང་དུ་ཞབས་པད་བསྐྱོད་སྐབས་སུ། ཞིང་ཁམས་ཐམས་ཅད་
ལྷ་དང་ལྷ་མོའི་རོལ་རྩེད་ཀྱི་ངོ་མཚར་དག་པའི་གཟིགས་པ་ནི་རྩིས་ལས་འདས་
ཀྱང་ཟིན་ཐོར་མ་འཁོད་ཅིང་། དེ་སྐབས་སྐུ་འཁོར་ཚོར་ཡང་ལྟས་ཡ་མཚན་
པ་བྱུང་ཡོད་འདུག །
དེ་ནས་རིམ་པས་གསང་གླིང་དུ་ཕེབས། ཕྱག་མཛོད་བཤེས་གཉེན་
གྱིས་སྐུ་ཆས་འཕྲལ་བྱུང་གང་ཡོད་ཐོག་ནས་ཡིག་དྲུག་དུང་ཕྱུར་འཛུགས་

གནང་བར། རིན་ཆེན་ཕྲེང་བ་གཉིས་དང་སྟག་རྩེ་བཅས་འདུས་པ་བརྒྱ་སྐོར་
གྱིས་ཟླ་གཅིག་ལྷག་གི་རིང་། རིལ་བུ་བུམ་སྒྲུབ་ཕྱག་ལེན་གཙང་མར་སྒྲུབ་
པའི་མཚན་མ་ཡང་བཟང་བར་སྣང་། བསྙེན་བཀུར་ཕུལ་ཕྱིན་དང༌། གྲོལ་
སྟོན་ཉིན་རྒྱལ་དབང་མཆོག་ཚོགས་དབུར་སྤྱན་འདྲེན་ཞུས་པའི་ཞབས་བརྟན་
དངོས་འབུལ་གྱ་ནོམ་པ་དང་། འདུས་ཚོགས་ལའང་ཕྱག་འགྱེད་ཡོན་སོགས་
རྒྱས་པར་བསྟབས། བཀྲ་ཤིས་མཐོང་སྨོན་ལ་གོས་བཟང་བསྒྲིགས་སྤུས་
ལེགས་ཀྱི་བ་དན་བརྒྱ་ཕྲག་ལྷག་པ་དང་། རྒྱ་མཚོ་གྲྭ་ཚང་དུའང་དངུལ་སྲང་
ལྔ་བཅུ་མཆོད་རྫས་ཀྱི་ཐེབས་སུ་སྦྱོར་འཇགས་མཛད། མཆོག་ཞབས་
ནས། དགེ་ཚོགས་བྱང་ཆུབ་ཏུ་རྒྱས་འདེབས་སྨིན་རྒྱས་སུ་བསྩལ།
དེ་རྗེས་རིག་འཛིན་ཆེན་པོའི་གསུང་བརྟག་ལས། རྗེ་བཙུན་སྒྲོལ་
དཀར་གྱི་སྣང་བརྙན་སྐུ་ཚད་དང་མཉམ་པ། དབྱེན་སྡུམ་མཆོད་རྟེན་བཅས
འཕྲལ་བཞེངས་གནང་དགོས་ཕེབས་དོན་བཞིན། ཨེ་ནས་འབུར་བཟོ་བཞི
བོས་པས་ཡིད་བཞིན་འཁོར་ལོ་དང་། དབྱེན་སྡུམ་མཆོད་རྟེན། དེ་ཞོར་ཆོས་
རྗེ་རྒྱ་རས་ཀྱི་སྣང་བརྙན། འཕགས་པ་སེང་གེ་སྒྲའི་སྐུ་བརྙན་བཅས་སྐུ་རྒྱུ་
སྨན་འདམ་བྱིན་ལྡན་ལས་ལེགས་པར་བཞེངས་པའི་རིན་པོ་ཆེའི་ཕྲ་རྒྱན་ཕུན
སུམ་ཚོགས་པ། ཨ་ག་རུའི་སྲོག་ཤིང་མཚལ་རྩི་གསེར་གྱི་གཟུངས་སྔགས་
ཅན། དབུ་གཙུག་ཏུ་སངས་རྒྱས་ཀྱི་རིང་བསྲེལ་ཆེ་བ་རྡོ་རྗེ་གདན་གྱི་བྱང་ཆུབ་

ཤིང་གི་ལོ་མ། འཇའ་ཚུགས་རིན་པོ་ཆེས་མཚོན་བཀའ་བརྒྱུད་གོང་མ་རིམ་
བྱོན་གྱི་བྱིན་རྟེན་མང་བ། གཟུངས་ཆེན་སྡེ་ལྔ་དང་། གཞན་ཡང་རྒྱུད་སྡེའི་
གཟུངས་ཕན་ཡོན་ཆེ་བ་དང་། ལྷག་པར་སྒྲོལ་མའི་སྙིང་པོ་ཡི་གེ་བཅུ་པ་དང་
འདོད་གསོལ་སྤེལ་བ་བཅས་ཆིག་འབུམ་ཆིག་ཁྲི་ལྔ་སྟོང་བརྒྱ་ཐམ་པ། ཚེ་
གཟུངས། མཆོད་སྤྲིན་གཟུངས། རིག་པ་ཕུག་རོན། རྟེན་འབྲེལ་སྙིང་པོ་
སྟོང་འགྱུར། བསྔོ་བའི་ཚིགས་བཅད་འདོད་གསོལ་རྒྱས་པ་བཀྲ་ཤིས་དང་
བཅས་ཕོན་ཆེ་བ། པདྨའི་ནང་དུ་གནོད་སྦྱིན་ཕོ་མོ་དང་། ཚོགས་བདག་
འཁོར་ལོ། ནོར་རྒྱུན་མའི་ལི་སྐུ་བྱིན་ལྡན། རིན་ཆེན་སྨན་སྤོས། འབྲུ་
སྣ། གོས་སྣ། ཟས་སྣ། དར་སྣ་སོགས་གནོད་སྦྱིན་བང་མཛོད་བཤད་པ་
དང་མཐུན་པ། གོང་འོག་སྡེ་ཚན་མ་འཁྲུགས་པ་ལེགས་པར་བཞུགས།
འགྲོ་བའི་མགོན་པོའི་སྐུའི་སྣང་བཪྙན་ནང་བཞུགས་སུ། ཨ་ག་རུའི་སྲོག་
ཤིང༌། དབུ་གཙུག་ཏུ་སངས་རྒྱས་ཀྱི་རིང་བསྲེལ་འཁྲུལ་མེད། འཇའ་འོད་
རིལ་བུ་ཁ་ཤས། ཁྱད་པར་ཆོས་རྗེ་རྒྱ་རས་ཀྱི་སྐུའི་གདུང་རུས་དུམ་བུ་བྱིན་
རླབས་ཅན། དཔལ་ནཱ་རོ་པའི་སྐུ་བརྙན་བྱིན་ལྡན་དང་། བཞུགས་གདན་ཀྲྀཥྞ་
སཱརའི་པགས་པའི་ཚལ་བུ། དཔལ་རིག་འཛིན་ཆེན་པོའི་སྒྲུབ་གནང་གི་སྨན་
སྒྲུབ་སོགས་བྱིན་རྟེན་ཕོན་ཆེ་བ། བླ་གཟུངས་སོགས་གཟུངས་ཕོན་ཆེ་
དང་། ཡིག་དྲུག་བཀྲ་ཤིས་བཅས་མང་བ། འགྲོ་མགོན་རྒྱ་རས་ཀྱི་རྣམ་ཐར་

དང་ཚོགས་མཆོད། སྨོན་ལམ་རིང་མོ་སོགས་གསུང་ཁ་ཤས་ཀྱི་དཔེ།
གཞན་མ་གནོད་སྦྱིན་འཁོར་ལོ་སོགས་སྒྲོལ་མའི་སྐུ་དང་ཆ་འདྲ་བར་བཞུགས།
དབྱེན་སྡུམ་མཆོད་རྟེན་གྱི་ནང་བཞུགས་སུ། སྲོག་ཤིང་མཚལ་རྩི་གསེར་གྱི་
གཟུངས་ཅན། སྲོག་ཤིང་རྩེར་བྱང་ཆུབ་ཤིང་གི་ལོ་མའི་ཚལ་བུ་དང་།
སངས་རྒྱས་ཀྱི་རིང་བསྲེལ་འཁྲུལ་མེད་གཅིག །འཇའ་འོད་རིལ་བུ་ཁ་ཤས།
དཔལ་རིག་འཛིན་ཆེན་པོའི་སྨན་སྒྲུབ་སོགས་བྱིན་རླབས་རྟེན་ཕོན་ཆེ། ཇོ་ནང་
གི་ཐུབ་པ་ཐོག་ཐུབ་མ་གཅིག་གཟུངས་གཞུག་དང༌། གཅིག་སྒོ་ཁྱིམ་དུ་
བཞུགས། གཟུངས་ཀྱི་རིམ་པ་ཆ་ཚང་ཕོན་ཆེ་བ། ཁྱད་པར་རིག་པ་ཕུག་
རོན་སྤེལ་ཚིག་དང་བཅས་པ་འབུམ་ཕྲག་གཅིག །ཚེ་མདོ་ཚར་ཉེར་ལྔ།
གཞན་ཡང་གསུང་རབ་གླེགས་བམ་ཁ་ཤས་སོགས་གོང་དང་ཆ་འདྲར་
བཞུགས། འཕགས་པ་སེང་གེ་སྒྲའི་ནང་བཞུགས་སུ། སྲོག་ཤིང་
གཟུངས་སྔགས་ཅན། སངས་རྒྱས་ཀྱི་རིང་བསྲེལ་བྱིན་རླབས་གཟུངས་ཆེན་
སྡེ་ལྔ་དང་། ཁྱད་པར་འཕགས་པ་སེང་སྒྲའི་གཟུངས་དང་སྙིང་པོ་ཤིན་ཏུ་ཕོན་
ཆེ་བ་དང་། གནོད་སྦྱིན་འཁོར་ལོ་སོགས་སྒྲོལ་མ་འདྲ་བར་བཞུགས་པ་
མཆོག་ནས་ཕྱག་བདར་གྱིས་འབུལ་བ་གནང་བའི་བྱིན་ལྡན་ལ། སེང་ཁྲི་
དང་། རྒྱབ་ཡོལ་སྤྲིན་དབྱིབས་ཅན་མེ་ཏོག་གི་འཁྱུད་དང་བཅས་པའི་རྩེར་
རིགས་བདག་གིས་བརྒྱན་པ་ཟླ་བཞིའི་ཁོངས་སུ་ལེགས་པར་གྲུབ་ཐོབ། རྗེ

ཉིད་ནས་ཡེ་ཤེས་སེམས་དཔའ་དང་དམ་ཚིག་གི་རྟེན་གཉིས་སུ་མེད་པར་རབ་
ཏུ་གནས་པའི་མེ་ཏོག་གི་ཆར་རྒྱ་ཆེར་འབེབས་པར་མཛད། བཟོ་བོ་རྣམས་
ཟས་ནོར་གྱིས་མགུ་བ་བསྐྱེད་ནས་རང་གནས་སུ་ཕྱིར་ལོག །འཆར་ཅན་ཉི་
ལྡོག་ཚེ་བདག་གི་སྒྲུབ་རིམ་དང་། ལོ་མཇུག་བསྟན་སྲུང་ཡོངས་རྫོགས་སྒྲུབ་
ཟློག་གི་ཚོགས་དབུར་ཕེབས། གདབ་ལས་ཀྱི་འཆམ་གཟིགས་རྒྱས་པ་
དང་། གཏོར་མ་ཕྱིར་འདོན་སྐབས་ཞྭ་ཕོད་དང་རྔ་འགྲོས་སོགས་སྤྲོས་བཅས་
ཀྱིས་ཟོར་འཕང་དུའང་ཕེབས་པའི་གཏོར་ལྟས་ཀྱང་ལེགས་ཞེས་གསུངས་
སྣང་ངོ་། །
༼༡༧༥༢༽ཨངྒི་ར་ཞེས་པ་ཆུ་སྤྲེལ་གནམ་ལོ་གསར་ཚེས་ཀྱི་དགའ་
སྟོན། ཆོས་སྲུང་ལ་བསྐང་བ་ཕྲིན་བཅོལ་དང་རྗེས་འབྲེལ་ཚོགས་བརྒྱ་བཅས་
བསྩལ་ཞིང༌། ཞབས་འབྲིང་དང་མངའ་ཞབས་རྣམས་ནས་ཞབས་བརྟན་
ལེགས་འབུལ་མངོན་མཐོ་བ་བསྟར། སྐྱབས་རྗེ་ཉིད་ཆོ་འཕྲུལ་ཟླ་བའི་ཡར་
ཚེས་ནས་ཟླ་ཤས་བར་སྐུ་བཅད་རྒྱའི་ངེས་པ་ལ་བཞུགས། དམ་ཚིག་སྒྲོལ་མ་
རྣལ་འབྱོར་མའི་དཀྱིལ་འཁོར་ཆེན་མོའི་མཆོད་ཆོག་ཤིན་ཏུ་རྒྱས་ཤིང་ཚོགས་
མཆོད་དང་བཅས་པ་དྲེའུ་ལྷས་མཆོག་སྤྲལ་རིན་པོ་ཆེས་ཞུས་ངོར་བསྩལ།
ལྷོ་ནས་བླ་མ་ཕྲིན་ལས་རྒྱས་པ་འབྱོར་བའི་དབང་ཆོས་སོགས་རེ་བ་
གང་བར་བསྩལ། ཁོང་ནས་ར་ལུང་སྐུ་འབུམ་མཐོང་གྲོལ་ཆེན་མོས་མཚོན་

རྟེན་བཞེངས་སོགས་རྒྱ་ཆེ་རིམ་པར་བསྩལ་གནང་བཀའ་དྲིན་ཆེ་ཞིང་། ལྷག་
པར་དབུ་རྩེའི་མཆོད་ཁང་དང་རྡོ་རྗེ་འཆང་གི་སྐུ་སོགས་ཀྱི་ཞིག་གསོ་ཡང་
བསྟན་འགྲོ་སྤྱི་བྱེ་བྲག་གི་སྨན་ཡོན་དུ་དགོངས་པ་གཏད་པ་དེ་བཞིན་ལ། ལྷོ་
འབྲུག་ལུགས་གཉིས་ཀྱིས་མངོན་པར་མཐོ་ཞིང་། ལྷག་ཏུ་དེང་སང་སྲིད་སྐྱོང་
ཁྲིར་བཞུགས་འདི་ཉིད་ཀུན་མཁྱེན་འབྲུག་པའི་བསྟན་པར་ལྷག་བསམ་ཐུགས་
བསྐྱེད་གཞན་འགྲན་མེད་པ་མཆིས་པ་བཅས། ཞབས་འདེགས་ཀྱི་བསྙེན་
བཀུར་ཞུ་ཚུལ་ཕུལ་བར་བརྟེན། སྐྱབས་མགོན་མཆོག་ནས་ལྷོ་འབྲུག་མཆོད་
ཡོན་ཚང་མར་རྟེན་བཞེངས་སྐོར་ཞིབ་ཆ་ཞུ་ཡིག་དངོས་པོའི་སྐྱེས་སོགས་མི་
དམན་པ་དང༌། བླ་མར་ཡང་དངོས་པོའི་གནང་སྦྱིན་གྱིས་མགུ་བ་བསྐྱེད་དེ་
ཕྱིར་སློག་མཛད།
ཨེ་ནས་འབུར་བཟོ་མཁས་པ་བསྟན་འཛིན་ཕུན་ཚོགས་ཅན་འབྱོར་
བས་མཆོག་གི་དགོངས་གཏད་ཐུན་མོང་མ་ཡིན་པ། སངས་རྒྱས་རབས་
བདུན་གྱི་སྐུ་བརྙན། འཕགས་ཡུལ་གྱི་གྲུབ་ཐོབ་གཙོར་གྱུར་འགའ་ཞིག །
དཔལ་ལེགས་ལྡན་མ་ཧཱ་ཀཱལ་ལྕམ་དྲལ་དང་། ལྷ་མོ་ནག་མོ་ལ་སོགས་པའི་
སྐུ་ཆུང་ངུ་རྣམས་ཐུགས་དམ་རྟེན་དུ་བཟོ་གནང་ལ་བཟོ་བོ། ལག་ཆ། འཇིམ་
པ་བྱིན་རླབས། ཉིན་ལྟར་སྐྱོན་སེལ་བཀའ་བཀོད་སོགས་འཕྲལ་འཕྲལ་བརྩེ་
བས་བསྐྱངས། བཟོ་ཁྱད་གཙོར་འདོན་གྱིས་སྐུ་བརྙན་ཚང་མ་ལེགས་པའི་

ཕུལ་དུ་ཕྱིན། ཞར་ལ་དཔལ་སེང་གེ་སྒྲ་སྒྲོག་གི་ཞལ་འབག་གཉིས་ཀྱང་
བཟོས། སྤྲེལ་ཟླའི་ཚེས་བཅུ་ཆེན་མོའི་ཚོགས་དབུར་ཕེབས། ཉིན་ཕྱི་མའི་
ཁྲོམ་དབང་ཡང་སྔར་ལྟར་བསྩལ།
རྒྱ་གར་རྡོ་རྗེ་གདན་དུ་རབ་ཏུ་རྒྱལ་དབང་སྐུ་དངོས་ཞབས་ཀྱིས་
བཅགས་ཐུབ་ན་ཞེས་དགོངས་པ་ཐུན་མོང་མ་ཡིན་པ་གཏད་རུང་། ཡུལ་དུས་
ཀྱིས་དགོངས་བཞེད་དང་སྦྱར་མ་བདེ་བས། གར་ཤའི་བྱ་བཏང་བསོད་ནམས་
རབ་རྒྱས་སྔོན་ནས་རྒྱ་གར་སོགས་ཀྱི་གནས་སྐོར་གྲུབ་པའི་འཕྲལ་སྐད་བྱང་
ཞིང་ས་རྒྱུས་ཀྱང་ཆེ་སྟབས། ཁོ་པར་འགྲོ་དགོས་བཀའ་ཕེབས་པར། ཁོང་
ནས་གུས་ཤིང་སྤྲོ་བའི་སྒོ་ནས་བཀའ་སྤྱི་བོས་ལེན་འཚལ་ཞུས་དོན་བཞིན།
མ་ཧཱ་བོ་དྷིར་འབུལ་རྒྱུའི་ཤེལ་གྱི་ཕྱག་ཕྲེང་ཁྱད་མཚར་རྒྱན་ལྡན་གསེར་གྱི་བཅུ་
རྫབ་ཅན། མཆོད་པའི་དོད་དུ་སུ་ཝརྞ་ཕོན་ཆེ་བ་དང་། ལམ་གྱི་ཆ་རྐྱེན་
གསེར་དངུལ་རིགས་དཔངས་མཐོ་བསྩལ་ཏེ། བཀའ་ལས། འཕྱར་གཡེང་
མིན་པའི་རང་བཞིན་གནས་སྐོར་དུ་བརྫུས་ནས་འགྲོ་དགོས་ཤིང་། སླད་དུ་
གཙོ་ཆེར་བྱང་ཆུབ་ཤིང་གི་ལོ་འབྲས་འཁྲུལ་མེད་གང་མང་དང་། གནྡྷོ་ལ་ལ་
སོགས་པ་བྱིན་རླབས་ཀྱི་རྟེན་ཁྱད་འཕགས་རྣམས་གདན་དྲངས་ཏེ་ཡོང་དགོས་
ཚུལ་བཅས། གེགས་སེལ་སྐྱབས་འཇུག་ཀྱང་ནར་མར་བྱེད་ཅེས་གསུངས་
ནས་རྫོང་བདའ་གནང༌།

དྲེའུ་ལྷས་གྲུབ་དབང་སྤྲུལ་སྐུ་རིན་པོ་ཆེ་དབང་ཆོས་ཞུ་བར་ཆེད་ཀྱིས་
ཕེབས། དཔལ་འབྲུག་པའི་སྒྲུབ་ཐབས་སྐོར་ལྔ་དང་། རྗེ་བཙུན་དམ་པའི་
གསུང་སོགས་ཉིན་ལྟར་བཀའ་དབང་ལྗགས་ལུང་ཆག་མེད། དམ་པའི་ཆོས་
ཀྱི་གསུང་མོལ་བཅས་ཟླ་ཤས་རིང་བསྩལ། སྤྲུལ་སྐུ་རིན་པོ་ཆེ་དཔོན་གཡོག་
རྣམས་ནས་སྐྱབས་མགོན་ཆེན་པོར་ཞབས་བརྟན་དངོས་འབུལ་གཟབ་རྒྱས་
ཕུལ་ཞིང་། ཕེབས་རྫོངས་བསྩལ་ཏེ་ཕྱིར་ཐེགས།
དཔལ་ཀཿ ཐོག་རིག་འཛིན་ཆེན་པོར་གཞུང་ས་ཞབས་པད་ལྷན་རྒྱས་
མཆོག་ནས། མང་ཡུལ་ལ་དྭགས་ཕྱོགས་ནང་བདེ་མིན་དང་། ལྷག་པར་
སྟོད་ཧོར་ཟློག་བྱེད་སོགས་བསྟན་འགྲོའི་བདེ་ཐབས་སུ་ཆིབས་བསྐྱོད་གནང་
དགོས་ཚུལ་བཀའ་རྒྱ་ནན་ཆེར་ཕེབས་དོན་བཞིན། གང་ཅི་ནས་མཚམས་ཞུ་
སོགས་འབུལ་བར་གཟིམ་དཔོན་དཀར་བརྒྱུད་ལམ་ཡིག་བཀའ་ཤོག་བསྩལ་
ནང་གི་རྟ་འུལ་ཐོག་ནས་རྫོང་བ་མཛད། གོང་ཞབས་རིན་པོ་ཆེ་ནས། དེ་ཁ་
སྤྲུལ་སྐུ་རིན་པོ་ཆེས་གཙང་ར་ལུང་གི་རྟེན་བཞེངས་མཛད་རྒྱུ་དེ་བཞིན་ལ། ལྷོ
འབྲུག་མཆོད་ཡོན་ལྷན་རྒྱས་ནས་ཀྱང་གནས་ཚུལ་བྱུང་བར། རྟེན་བཞེངས་
ཀྱི་མཐུན་རྐྱེན་སོགས་གང་ཅིའི་འགོ་འདྲེན་བསྟན་འགྲོའི་བདེ་ཐབས་ཆེད་
དམིགས་བཅས་གཞུང་ས་རང་ནས་ཡོང་ཚུལ་བཀའ་རྒྱ་ཕེབས། འཆར་ན་
གྱི་ཉི་ལྡོག་གནང་།

སྐབས་འདིར་མདོ་ཁམས་ནས་བསོད་ནམས་རྒྱ་མཚོའི་མཚན་འཛིན་
སྙོམས་ལས་པ་བདག་འཛི་སྒར་རྡོ་རྗེ་དྲག་པོ་ཅག་འཁོར་བཅས་འབྱོར། གསེར་སྲང་
གང་དང་ནང་མཛོད་ཆེ་ལེགས་ཀྱི་མཇལ་དར་བཅས་ཐོག་མར་མཇལ་དུས་རྣམ་
པར་མི་རྟོག་པའི་ཡེ་ཤེས་ལས་ཡུད་ཙམ་འབྱོར། ཞབས་བརྟན་དུ་སྐུ་གསུང་
ཐུགས་རྟེན། གོས་རྡོ་རྗེ་གསང་ལམ་ཡུག་རིང་སོགས་ཚན་གྲངས། གསེར་
དངུལ། ཇ་འཁོར་དྲུག་ལྔ་བཅུ་སྐོར། རྟ་དྲེའུ་མང་བ་བཅས་སྤྱན་ལམ་རིན་པོ་
ཆེར་ཕུལ་ཞིང་། དགྱེས་པའི་བཀའ་ཁྱབ་བསྩལ་བས་མི་ལུས་དོན་ལྡན་གྱི་
སྐལ་བཟང་ཉམས་སུ་བསྟར། དེ་རྗེས་མགོན་པོའི་ལོ་གཏོར་གྱི་ཚོགས་དབུར་
ཕེབས་པར་མཛད་དོ། །
སྐལ་ལྡན་དད་པའི་ཤིང་རྟས་ཉེར་དྲངས་ནས། །
རིམ་གསུམ་གདུལ་བྱའི་ལམ་དུ་ཆོས་ཚུལ་གྱི། །
གངྒཱའི་ཀླུང་ཆེན་ཕབ་ནས་སྲིད་པའི་གདུང་། །
ཕྲོགས་འདིའི་ངོ་མཚར་སྲིད་པའི་ར་བ་བརྒལ། །
རིགས་བདག་བཞེད་ལྟར་བསྟན་འགྲོའི་ཕན་བདེ་ཡི། །
བཅས་སུ་གརྴ་ཌཱ་ཀིའི་གླིང་མཆོག་ཏུ། །
རང་བྱུང་འཕགས་པར་ཛམྦུ་ན་དཱི་ཡི། །
གདུགས་མཆོག་ཉིན་མོའི་སྙིང་པོ་ལྟ་བུར་བསྐྲུན། །

འདུས་བྱས་ཨེ་རཎྜ་ཡི་སྙིང་པོ་དང་།
སྲིད་པའི་བདེ་འབྱོར་གཞའ་ཚོན་རི་མོ་བཞིན། །
རྒྱལ་སྲིད་འཕོ་དང་དུས་ཀྱི་འགྱུར་བ་ཡིས། །
བོད་ཁམས་བདེ་བའི་གོ་སྐབས་བཅོམ་ཡང་སླར། །
སྙིང་སྟོབས་ཆེན་པོའི་རང་བཞིན་མི་གཏོང་བས། །
ལྷ་ལྡན་རྡོ་རྗེ་གདན་དུ་བགྲོད་ནས་དེར། །
སྤྱན་རས་གཟིགས་དབང་དངོས་སྣང་ཟུང་འབྲེལ་དང༌། །
མཆོག་གསུམ་བླ་མར་དགྱེས་པའི་ཕུ་དུད་གྲུབ། །
སྔོན་ཚེ་ཐུབ་པར་ཕྱི་རོལ་སྟོན་པ་དྲུག །
འགྲན་བཞིན་སྙིགས་དུས་ལོག་སྤྱོད་སྐྱེ་བོ་འགས། །
རིག་འཛིན་གྲུབ་ལ་གླགས་ལྟ་དེ་དག་རྣམས། །
ཝ་སྐྱེས་སེང་གེའི་ངང་ཚུལ་གསལ་ཞེས་གྲགས། །
༼༡༧༥༣༽དཔལ་གདོང་སྟེ་ཆུ་བྱ་ལོ་གསར། བཀའ་སྲུང་འདོད་
དབང་མ་སོགས་བསྟན་སྲུང་ཡོངས་རྫོགས་ལ་ཕྲིན་བཅོལ་གཟབ་རྒྱས།
དགའ་སྟོན་ཡང་མངོན་པར་མཐོ་བ་བསྟར། ཆོ་འཕྲུལ་ཟླ་ནང་དུ་བདག་ཅག་
རྣམས་ལ་ཆོས་ཀྱི་འཁོར་ལོ་བསྐོར་བའི་ཐོག་མར། འཇའ་ཚོན་ཞབས་ཀྱི་
གཏེར་བྱོན་དཀོན་མཆོག་སྤྱི་འདུས་རྩེ་ལེ་སྣ་ཚོགས་རང་གྲོལ་གྱི་ཡིག་ཆ་ལྟར་

རྒྱས་པ། བདག་རང་ལ་དགོངས་བཅད་ཀྱིས་གཏེར་ཁ་དེའི་ཚེ་དབང་བརྒྱ་
དང་བརྒྱད། པད་དཀར་ཞབས་ཀྱི་དག་སྣང་དྲག་པོ་ཀཱི་ལ་ཡའི་བྱིན་རླབས།
མྱང་གི་བདེ་འདུས་དབང་འབྲིང་པོ། རྟ་ནག་ལྕགས་རལ་ཅན་བདེ་མཆོག་ནཱ་
རོ་སྙན་བརྒྱུད་ཡབ་བཀའ་འབྲིང་པོ་ཪས་བྲིས་ལ་བརྟེན་ནས་རྒྱས་པ། ཡུམ་
བཀའ་རྒྱས་པ་ལྷ་མོ་བཅོ་ལྔའི་བརྡ་དབང་། མགོན་པོ་ཕྱག་བཞི་པའི་ཕྱི་སྒྲུབ་
ཀྱི་གཏོར་དབང་། དཔལ་ལྡན་འདོད་ཁམས་དབང་མོའི་སྲོག་གཏད། བུདྡྷ་
བཛྲ་གྱི་ཡིག་ཆ་ཁྲུས་ལྷ་ལྔའི་རྗེས་གནང་། རྣམ་སྲས་སེར་ཆེན་དབང་རྒྱས་
པ༑ ཚེ་དཔག་མེད་གྲུབ་རྒྱལ་ལུགས་རྣམས་བཀའ་དྲིན་བསྐྱངས།
དེ་རྗེས་ལྷོ་འབྲུག་མཆོད་ཡོན་ལ། ར་ལུང་རྟེན་བཞེངས་སྐོར་གཞུང་
ས་མཆོག་ནས་བཀའ་རྒྱ་ཕེབས་ཚུལ་དང་། འདི་ལོ་རྟེན་བཞེངས་ཅིས་ཀྱང་
གྲུབ་པ་གནང་རྒྱུའི་གནས་ཚུལ་ཞིབ་ལྷོངས་དངོས་པོའི་སྐྱེས་མཐོ་བའི་བྱ་མ་རྟ་
བཅས་བསྩལ། རྩེའི་སྤྲེལ་ཟླའི་ཚེས་བཅུ་ཡང་སྔ་བསུ་མཛད། ཚེས་བཅུའི་
ཚོགས་དབུར་བསྐྱོད་དེ་གར་འཆམ་ལ་གཟིགས་པ་གནང་། དབུ་ཆེ་འདུས་
ཚོགས་རགས་བསྡུས་རྣམས་སུ་ནང་དབང་སྨིན་རྒྱས་དང་། དད་འདུས་ཀྱི་
ཁྲོམ་ཚོགས་ལའང་ཚེ་དབང་ཟབ་མོ་བསྩལ། མགྲོན་གཉེར་དཔོན་གཡོག་
རྣམས་ར་ལུང་དུ་སྔོན་ཚུགས་རྫོངས་གྲུ་གནང་།
རྒྱལ་དབང་མཆོག་ཞབས་སྐུ་འཁོར་བཅས་གཉལ་དང་ཡར་འབྲོག་

བརྒྱུད་གཙང་ཕྱོགས་སུ་ཆིབས་བསྒྱུར་གནང་བའི་ཕེབས་ལམ་ཚོར། ཞལ་གྱི་
དཀྱིལ་འཁོར་ལྟ་ཞིང་གསུང་གི་བདུད་རྩི་མྱོང་བའི་དད་འདུས་ཀྱི་ཚོགས་ལ་
འབྲེལ་ཚད་དོན་ལྡན་གྱིས་རྗེས་སུ་འཛིན་བཞིན་པ་ནས། ས་ལ་སྤྱོད་པ་འོག་
མིན་གདན་ས་ཆེན་པོ་མེ་ཏོག་མདངས་འཕྲོག་གི་གཉུག་མར་གནས་པ་རྣམས་
ནས་ཐབ་བསུ་དང་། དགེ་འདུན་རྣམས་ཀྱིས་སེར་སྦྲེངས་ཀྱི་ཕྱག་ཁྱེར་སོགས་
བཀོད་པའི་ཁྱད་པར་བཅས་ཡང་དགོན་རྒྱལ་བའི་ཕོ་བྲང་ཆེན་མོར་ཞབས་པད་
བཀོད། གཞུང་ས། གོང་ཞབས་རིན་པོ་ཆེ་མཆོག་གི་སྐུ་ཚབ་ཞོལ་ཁང་ཆོས་
མཛད་དང་། སྡེ་པ་སྲང་སྦུག་ཟུང་སྔོན་ནས་ཕེབས་པར། མཆོད་ཁང་ཞིག་
གསོའི་སྐོར་གསུང་མོལ་ཞིབ་པར་བསྩལ། གདན་འཛིན་སོགས་དགོན་མ་
ལག་ཆེ་ཕྲ་རྣམས་ནས་འཁོས་དཔག་གི་མཇལ་ཕྱག་སོགས་ཞུས།
ཨར་དཔོན་ལྷན་རྒྱས་ནས་རྒྱལ་རྩེ་སོགས་ཉང་ཁུལ་གྱི་རྡོ་ཤིང་བཟོ་བོ་
མཁས་མྱོང་ཅན་ཉི་ཤུ་སྐོར་དང་། འུ་ལག་མང་བ་བཅས་འཕྲལ་དུ་འབྱོར་
དགོས་བཀའ་ཁྱབ་བཞིན། རྫོང་ཞབས་དོ་དམ་བཅས་པ་རིམ་འབྱོར་ཐོག །
རྟེན་སྙིང་གི་ཡེ་ཤེས་སེམས་དཔའ་སྤོ་བའི་ཨརྒའི་ཆོ་ག་མཛད་རྗེས་དབུ་རྩེའི་
གཙུག་ལག་ཁང་རྙིང་པ་གོག་སྐྱོན་ཅན་ཆལ་མར་བརྡལ་ཏེ། སྣྲོན་ཟླའི་ནང་གི་
གཟའ་སྐར་འགྲུབ་སྦྱོར་བཟང་པོའི་ཉིན་གསར་རྩིག་གི་རྨང་བཏིང་། ཐོག་
མའི་ཨར་སྟོན་གནང་སྐྱེས་རྒྱ་ཆེར་སྤེལ་བ་དང་ལྷན་ཅིག །སྐྱབས་རྗེ་རྒྱལ་

དབང་ཉིད་ནས་གཞུང་ས་མཆོག་གི་བཀའི་འཁོར་ལོ་པ་ཨར་དཔོན་ཐུན་མོང་
ལ༑ གདན་ས་ཆེན་པོ་འདི་ཉིད་ཀྱི་གཙུག་ལག་ཁང་རྟེན་དང་བརྟེན་པར་བཅས་
པའི་ཞིག་གསོ་མཐའ་དག །དོ་དམ་ལས་བྱེད་སོ་སོར་སླ་བཅོས་སུ་མ་སོང་
བའི་ལེགས་རྩེར་སོན་པ་ཞིག་ཡོང་བའི་ཐུགས་འགན་ཆེ་བཞེས་དགོས་ཚུལ་གྱི་
བཀའ་ནན་བསྩལ་ཞིང་། ལས་གྲྭ་བཙུགས་པའི་ཕྱི་ཉིན་ནས། སྐྱབས་མགོན་
མཆོག་དཔལ་སྤོས་སྐྱའི་གཙུག་ལག་ཁང་དུ་སྤོ་གནང་གིས་སྐུ་བཅད་རྒྱར་
བཞུགས། བར་གསེང་ལ་སྡེ་པ་དོ་དམ་གཉིས་དོགས་གཅོད་བཀའ་བཀོད་
སོགས་ཞུ་བར་སྐབས་མཚམས་སུ་བཅར། གསར་བསྐྲན་གཙུག་ལག་ཁང་
གི་གཙང་ཁང་ཀ་ཆེན་བཞི། བར་ཁྱམས་ཀ་རིང་གཉིས་དང་ཀ་ཕྲན་བཅུ་བཞི་
སྐོར་ཁང་དང་བཅས་པ། ཕྱིའི་སྒོ་ཁང་ཀ་གཉིས་ཀྱི་མཛེས་པ་དེ་ལྟའི་བཀའ་
བཀོད་བསྩལ། སྤོས་སྐྱའི་རྟེན་གསུམ་ཁྱད་འཕགས་རྣམས་ལ་སྣང་གསལ་
སོགས་མཆོད་སྤྲིན་ཚར་དུ་དངར་བས་ཉིན་ལྟར་མཆོད།
རྒྱ་གར་རྡོ་རྗེ་གདན་དུ་བརྫངས་གནང་གི་གརྴ་གྲུབ་ཆེན་ཡང་འདི་
སྐབས་འབྱོར། མཆོག་གི་དགོངས་བཞེད་བཞིན། བྱང་ཆུབ་ཤིང་གི་ལོ་མ་
དང་འབྲས་བུ་འཁྲུལ་མེད། ཞབས་རྗེས་པདྨ་ཅན་ལ་དྲི་བཟང་བཏབ་པའི་
ཞབས་སྤར། གནྡྷོ་ལའི་དེ་བཞིན་གཤེགས་པའི་རྡོ་སྐུ་ཆུང་ངུ་། རྗེ་བཙུན་
སྒྲོལ་མའི་སྐུ་བྱིན་རླབས་ཀྱི་གཟི་འོད་འབར་བ་རྣམས་གདན་དྲངས་ནས་

ཕུལ། མཧཱ་བོ་དྷིར་མཆོད་པའི་རྫས་མ་གོད་པར་ཕུལ་ཐུབ་བྱུང་ཚུལ་སྙན་དུ་
ཕུལ་བས་དགྱེས་པ་ཆེན་པོ་གནང་ཞིང་། ཁོ་ཡར་འགྲོ་སྐབས་རང་བཞིན་
གནས་སྐོར་བའི་ཟོལ་ལས། རྡོ་རྗེ་གདན་མཆོད་པར་འགྲོ་རྒྱུ་གསང་དགོས་
བཀའ་གནང་འབྱུང་འགྱུར་ལུང་བསྟན་པ་ལྟར་ཐོག་ཏུ་བབས་ནས་བཅའ་
འཕྲང་བས་འཕྲོག་བཅོམ་བྱུང་སྣང་ཞིང་། སླར་ཡང་ཡང་དགོན་ཕོ་བྲང་ཆེན་
པོར་ཕེབས། རྣམ་དཀར་སྒྲུབ་པའི་འུལ་མི་ལྔ་བརྒྱ་བརྡལ་བ་རྣམས་ལ་རྒྱུན་
གཏན་ཇ་ཐུག་སོགས་ཞབས་པད་མཆོག་དང་། སྒར་གཞུང་བཅས་ནས་ཉིན་
ལྟར་ཆག་མེད་ཁར་ཇ་ཆང་འཕར་མའང་གནང་ཞིང་། ལྷ་ཚེས་ཀྱི་དུས་བཟང་
ལ་བསྟན་སྲུང་ཇག་པ་མེ་ལེན་སྐ་གསོལ་སྐབས། མཆོག་ནས་གཡར་དམ
དྲན་བསྐུལ་སོགས་ཕྲིན་བཅོལ་རྒྱས་པར་བསྩལ། ཆོས་སྐྱོང་ཆེན་པོ་ནས་ཀྱང་
རྟེན་བཞེངས་སོགས་རྣམ་དཀར་གྱི་མཛད་པ་རླབས་ཆེན་ལ་བགེགས་དང་བར་
ཆད་མི་འབྱུང་ཞིང་། བཞེད་དོན་མ་ལུས་སྒྲུབ་པའི་ཕྲིན་ལས་རྣམ་བཞི་གཡེལ་
བ་མེད་པར་ཞལ་གྱིས་འཆེས། ཕྱོགས་མཐའ་དག་ནས་སྔ་ཕྱིར་ཞལ་མཇལ་
གསུང་ཐོས་ཀྱི་བདུད་རྩི་མྱང་བའི་སྐལ་བཟང་ལ་སྨོན་ཕྱིར་སྐྱེ་འགྲོ་མང་དུ་
འདུས་པ་རྣམས་ལ། སོ་སོའི་འདོད་མོས་ལྟར་དབང་ཆོས་དང་དངོས་པོའི་
སྐྱེས་སོགས་ཀྱིས་རང་རང་ཡིད་ཚིམ་པར་མཛད། སྒྱུ་ལུས་ཀྱི་ཞབས་ཏོག་
སྒྲུབ་མི་འུ་ལག་རྣམས་ལའང་མཆོག་དམན་ཚང་མའི་དངོས་པོའི་ལག་འགྱེད་

དང་། ཇ་ཆང་སོགས་སོ་སོའི་སྐབས་ཐོབ་བཅས་རྣམ་དཀར་དོན་ལྡན་གྱི་
འབྲས་བུ་བསྐྲུན་ཚུལ་རྣམས། དཀར་ཆག་རིན་པོ་ཆེར་གསལ་བ་ལྟར་
དང་། གཙུག་ལག་ཁང་གི་ཕྱི་རྒྱ་ཚང་མ། ལོགས་མཐིལ་གྱི་ཞལ་བ་བཅས་
ལས་རྒྱུན་ཟླ་བ་ཕྱེད་གསུམ་ཁོང་དུ་ལེགས་པར་གྲུབ། རྒྱལ་རྩེ་ཁུལ་ནས་དབུ་
མཛད་མཚོ་སྒོ་བ་ཡབ་སྲས་ཀྱིས་གཙོས་ཚོན་རིས་ལེགས་པའི་རྩེར་སོན་བཅོ་
ལྔ་སྐོར་བསྟུན། གཙུག་ལག་ཁང་ཕྱི་ནང་གི་ལྡེབས་བྲིས་ལ་གཙང་ཁང་ཆེན་
པོའི་སྒོའི་གཡས་ལོགས་ཀྱི་ཕྱིར། གོང་ས་སྐྱབས་མགོན་མཆོག་གི་སྣང་
བརྙན། གཡོན་ལོགས་སུ་སྐྱབས་མགོན་རྒྱལ་བའི་དབང་པོ་ཉིད་ཀྱི་སྐུ། འདུ་
ཁང་ཆེན་མོར་སངས་རྒྱས་སྟོང་སྐུ་དང་། ཞལ་རས་ལྷ་ཁང་། མགོན་ཁང་
ནང་དུ་བསྟན་སྲུང་གཙོ་བསྡུས། གཞི་བདག །རྩེ་ཤོད་ཀྱི་ཤིང་ཚོན་ནང་གི་སྒོ་
སྲུང་ཁྲོ་བོ་མི་གཡོ་བ་དང་དབྱུག་སྔོན་ཅན། སྒོ་ཁང་དུ་རྒྱལ་ཆེན་སྡེ་བཞི་ལ་
སོགས་པའི་སྐྱ་བྲིས་རྣམས་དབུ་མཛད་མཚོ་སྒོ་བ་རང་གི་ལག་བདར་ངོས།
ཚོན་མདངས་ལ་སོགས་པ་ལྷ་བྲིས་བྱིངས་རྣམས་ཀྱིས་བསྒྲབས་པའི་གསེར་རྒྱ་
ཆེ་ངེས་བཅས་ཟླ་གཉིས་ཁོངས་སུ་ལེགས་པར་གྲུབ།
ལྷ་ལྡན་ནས་བལ་པོ་ལཀྵ་སིདྡྷི་དང་ཀྲྀཥྞཤྲྰི་ཞེས་པ་གཉིས། བྱིངས་
བདུན། ཟངས་བཟོ་དབུ་མཛད་དཔལ་འབྱོར་གྱིས་མཚོན་ཁྱོན་བཅོ་ལྔ་སྐོར་
ཐེག་ཆེན་ནོར་བུ་སྒང་དུ་ཟླ་བ་བདུན་པའི་ནང་གི་དཀར་ཚེས་སྦོར་བ་བཟང་པོ་

ལ་རྟེན་ཆེན་གྱི་བཟོ་གྲྭ་ཚུགས། ཞལ་ངོ་བཟོ་རིག་པ་རྣམས་ལ་འཛུགས་སྟོན་
གྱི་སྟོན་མོ་གནང་སྐྱེས་གྱ་ནོམ་བསྩལ། རྟེན་ཆེན་གྱི་ཆ་ཚད་དང་འདྲ་དཔེར་
དཀར་ཤོག་ཡུག་ཆེན་གྲངས་མང་བསྒྲིགས་པར་དབུ་མཛད་མཚོ་སྒོ་ནས་ཚད་
ལྡན་རི་མོ་བགྱིད་དུ་བསྩལ། བལ་ཟངས་བཟོ་བོ་རྣམས་སྤྱི་སྒེར་ལ་གསེར་
དངུལ་སོགས་གང་འཚམས་ཀྱི་གསོལ་རས་ཀྱང་མངོན་ཆུང་གི་སྒོ་ནས་
གྲངས་མང་གནང་བས་བསམ་སྦྱོར་རྣམ་དག་གི་ཧུར་སྐྱེད་དགོས་ཚུལ་སྐུ་
དངོས་ཀྱིས་བསྩལ་ཏེ་མགུ་བ་བསྐྱེད་པར་མཛད།
ལ་དྭགས་མུལ་བི་རྒྱལ་པོ་བཀྲ་ཤིས་རྣམ་རྒྱལ་གྱི་བློན་པོ་རྣམས་
ཞབས་པད་མཆོག་གི་མཇལ་ཕྱག་ལ་ཡོང་བའང་འདི་སྐབས་འབྱོར་བས་
མཇལ་ཁ་གནང་སྐྱེས་དང་ཐུགས་དམ་དངོས་པོ་དཔངས་མཐོ་སོགས་ཀྱིས་
ཚིམས་པར་མཛད། གཟིམ་དཔོན་དཀར་བརྒྱུད་འཁོར་ལོའི་མགོན་པོ་རིག་
འཛིན་ཆེན་པོའི་ཞབས་པད་ནས་ཕྱིར་འཁོར་ཏེ། བཀའ་ལན་ལ་དྭགས་ཕྱོགས་
ཀྱི་འདུན་ཆིངས་ལེགས་པར་འགྲིགས་པའི་གནས་ཚུལ་ཞིབ་ཆའི་གནང་སྐྱེས་
ཀྱིས་སྤུད་པ་འབྱོར་དོན་བཞིན་དགྱེས་སྤྲོ་ཆེས་ལྷག་པར་འཕེལ།
ལྷ་སར་རྒྱལ་བ་རིན་པོ་ཆེའི་སྐ་མདུན་དུ་རྟེན་བཞེངས་ཀྱི་གནས་ཚུལ་
དང་མཚམས་ཞུ་འབུལ་བར་སྡེ་པ་དྲུང་ཡིག་དཔོན་གཡོག་རྣམས་གཏོང་གནང་
བར། རང་གནས་འཁོར་དུས་བཀའ་ལན་དང་གསེར་སོགས་ཕོན་ཆེ་བརྩེ་

གཟིགས་གནང་འདུག་ཅིང་། སྐྱབས་མགོན་མཆོག་ནས་ཐེག་ཆེན་ནོར་བུ་
སྒང་དུ་རྟེན་གྱི་ལྗགས་བཀོད་ལ་ཡང་ཡང་ཞབས་ཀྱིས་བཅགས། ཨར་དཔོན་
བཟོ་རིག་རྣམས་ལ་ཟུར་གསོས། རྒྱུན་དུ་ཇ་ཆང་སོགས་གནང་བས་ཁོང་
རྣམས་སྤྲོ་དགའ་བརྟས། གཙང་ཁུལ་སོགས་བོད་འབྲོག་གི་འབྱོར་ལྡན་དད་
འདུས་མང་ཉུང་ཅི་རིགས་པ་འཁོར་མོར་འབྱམས་པ་རྣམས་ལ་ཚེ་དབང་རྗེས་
གནང་སོགས་ཞུས་ཚད་འདོད་སྨིན་བསྩལ།
དཔལ་ཀཿ ཐོག་རིག་པ་འཛིན་དབང་ཆེན་པོ་མང་ཡུལ་ལ་དྭགས་
ཕྱོགས་ཀྱི་མཛད་ཕྲིན་རླབས་ཆེན་ལེགས་རབ་ཀྱི་རྩེར་སོན་པར་གྲུབ་པའི་རྗེས་
སུ། སླར་ཡང་བལ་ཡུལ་མཆོད་རྟེན་ཆེན་པོའི་ཞིག་གསོའི་འཕྲོ་སྐྱོང་ལ་
ཆིབས་བསྒྱུར་གནང་བའི་ཡང་བསྐྱར་ཞབས་པད་དུ་མཚམས་ཞུ་འབུལ་བར་
གཟིམ་དཔོན་དཀར་བརྒྱུད་རྫོང་བདའ་མཛད་དོ། །
༼༡༧༥༤༽དངོས་པོ་སྟེ་ཤིང་ཁྱི་ལོ་གསར། སྐྱབས་མཆོག་དམ་པ་
ཞབས་བརྟན་ཕྱིར་གཞིས་བྱེས་ཀྱི་དགོན་མ་ལག་ཚང་མས་གསོལ་འདེབས་
ལེགས་འབུལ་དང་། དགའ་སྟོན་ཨར་དཔོན་ཞལ་ངོ་དཔོན་གཡོག་བཟོ་རིག་
པ་སོགས་ལ་གཟབ་རྒྱས་སུ་བསྩལ། གཟིམ་དཔོན་དཀར་བརྒྱུད་སྐྱབས་རྗེ་
རིག་འཛིན་མཆོག་བལ་ཡུལ་ཚ་ཤོད་དུ་ཞབས་པད་བཀོད་སྐབས་སུ་འབྱོར་
བས། བཀའི་ཅོད་པན་བཅས་སླར་ཡང་ཕྱིར་བསྩལ་བ་འབྱོར། ལས་གྲྭ་

རྣམས་ལ་གསེར་སྟོན་ལ་སོགས་པའི་སྟོན་མོ་སྔ་ཕྱིར་རྒྱས་པ་གནང་།
དཔལ་རྡོ་རྗེ་སེམས་དཔའི་སྣང་བརྙན་གངས་ཅན་གྱི་ལྗོངས་འདིར་ཆེ་
བརྗིད་བྱོན་གཙང་འགྲན་ཟླ་མེད་པ་ཚད་དང་མཚན་ཉིད་ཐམས་ཅད་ལྡན་
ཞིང་། དཔངས་སུ་རྒྱབ་མཐོ་སུམ་ཅུ་ཐམ་པ་ཡོད་པའི་སྐུ་རྒྱུ་སྔར་གྱི་ཟངས་
ཪྙིང་གང་ཡོད་སྟེང་། རྒྱབ་ཡོལ་གྱི་ཟངས་རྣམས་གསར་དུ་བསྣན། གོང་ས་
རིན་པོ་ཆེའི་ཞབས་པད་ནས་གསེར་སྲང་སུམ་ཅུ་བསྩལ་ཞིང་། རྒྱལ་དབང་
མཆོག་ནས། ལྷད་བྲལ་གསེར་སྲང་བརྒྱ་དང་དྲུག་ཅུ་རེ་ལྔ། བསྡོམས་པས་
དབུས་ཞོ་ཆིག་སྟོང་དང་དགུ་བརྒྱ་ལྔ་བཅུ་འཐུག་པོར་གསོལ་ཞིང་། དངུལ་ཆུ་
ལྔ་བརྒྱ་སྒམ་བཞིས་མཚོན་དགོས་ཆ་གཞན་རྣམས་ཞབས་པད་ནས་བསྩལ།
ཕྲ་རྒྱན་སྔར་ཡོད་ཚང་བསྒྲིལ་སྟེང་། སྐུ་ཞབས་རང་གི་ཕྱག་ནས་གཡུ་སྤུས་
གཙང་རིགས་ཁྱད་མཚར་མང་པོས་གཙོས་ཕོན་ཆེ་བ་དང་། ཕུབ་སྐོར།
གསེར་ཀོང་། བྱུ་རུ། མུ་མེན། མུ་ཏིག །ཤེལ་རིགས་སོགས་གསར་
བསྣན་ཕྲ་རྒྱན་ཤིན་ཏུ་མང་ཞིང་། གཞན་དད་འབུལ་བྱུང་རིགས་རྣམས་ཡན་
འཁྱར་མེད་པའི་ཕྲ་རུ་ཕུལ་བ་བཅས། རིན་ཐང་གཞལ་བར་དཀའ་ཞིང་
གྲངས་ཙམ་ཡང་འཛིན་པར་དཀའ་བ། དབུ་རྒྱན་རིགས་ལྔའི་འོད་ཁང་གི་ནང་
དུ་མི་བསྐྱོད་པ་མུ་མེན། རྣམ་སྣང་མུ་ཏིག་འཁྲི་ཤིང་། རིན་འབྱུང་སྦུར་ལེན།
སྣང་མཐའ་བྱུ་རུ། དོན་གྲུབ་གཡུ་ལས་ལེགས་པར་བསྒྲབས་པས་མཐོ་རེ་ལྟ་

བས་མི་ངོམ་པ། རྒྱབ་ཡོལ་ནོར་འཛིན་པ་ཏྲ། སེང་གེས་བཏེག་པའི་ཁྲི་
བཀོད་པའི་ཁྱད་པར་འཕགས་པ་གསེར་ཟངས་ཁོ་ན་ཅན། དེ་ལྟ་བུའི་ངོ་
མཚར་གྱི་ཕུང་པོ་འཛམ་གླིང་རྒྱན་གཅིག་ལས་རྒྱུན་ཟླ་བ་བཅུ་གཅིག་གི་ཁོངས་
སུལེགས་པར་གྲུབ་སྟེ། སྣྲོན་ཟླའི་གཟའ་སྐར་དུས་ཚེས་ལེགས་ཐོག་མཆོག་
གི་དབུས་གཞིས་བྱེས་ཀྱི་གྲྭ་ཚོགས་རྣམས་ནས་སེར་སྦྲེངས་ཚར་དུ་དངར་བའི་
མཆོད་རྫས་ཀྱི་བཀོད་པ་ཐོགས་པས་མདུན་བསུས་ཏེ་བཟོ་ཁང་ནས་དབུ་རྩེར་
སྤྱན་དྲངས་གནང་། དེ་འཕྲལ་བལ་པོ་རྣམས་ནས་སྐྲའི་གཟེར་བསྡོམས་དང་
སྒྲིག་ཚོམ་ལ་ཞུགས།
སྲོག་ཤིང་ལྷོ་འབྲུག་ཡུལ་ནས་དྲངས་པའི་སཱ་ལ་ཁྱད་མཚར་ཅན་དྲང་
ཞིང་བཟང་བ། དབུ་ཞབས་དང་ཤར་ནུབ་མ་ལོག་པའི་རྩེར་རྣམ་རྒྱལ་མཆོད་
རྟེན། རྩ་བར་རྡོ་རྗེ་ཕྱེད་པས་མཚན་པ། ལོགས་བཞིར་གནས་གསུམ་བྱིན་
རླབས། གཙུག་ཏོར་རྣམ་རྒྱལ། གཙུག་ཏོར་དྲི་མེད། གསང་བ་རིང་
བསྲེལ། བྱང་ཆུབ་རྒྱན་འབུམ། རྟེན་འབྲེལ་སྙིང་པོ་སྟེ་གཟུངས་ཆེན་སྡེ་
ལྔ། གསོ་སྦྱོང་སོགས་གསེར་དངུལ་གྱི་ཡི་གེ་བར་མཚམས་མེད་པར་
བྲིས་པའི་གཟུངས་གཞུག་བྱིན་རྟེན་ཁྱད་འཕགས་རགས་རིམ་ཙམ་བཞུགས་
ཚུལ་ལ།
གོང་ཞབས་སྐྱབས་མགོན་མཆོག་ནས་བསྩལ་བ་རྒྱལ་པོ་མ་སྐྱེས་

དགྲའི་གདུང་སྐལ་སངས་རྒྱས་ཀྱི་རིང་བསྲེལ་འཁྲུལ་མེད་གསུམ་དང་།
གདུང་ཤ་རཱི་རམ་ཆེ་ཞིང་མཚར་བ། གཞན་ཡང་ཤཱ་རིའི་བུའི་འཕེལ་གདུང་
སོགས་ཡུངས་འབྲུ་ལྟ་བུའི་རིང་བསྲེལ། འགྲོ་བའི་མགོན་པོ་ཆོས་རྗེ་རྒྱ་རས་
ཀྱི་ཞུན་ཐིགས་སོགས་སྐུ་གདུང་གི་རིང་བསྲེལ། འཕགས་བོད་ཀྱི་མཁས་
གྲུབ་རིས་བྲལ་སེལ་མེད་ལ་སོགས་པའི་དབུ་སྐྲ། ན་བཟའ་བཅས་སྐུ་བལ་གྱི་
རིང་བསྲེལ། རྡོ་རྗེ་སེམས་དཔའི་སྣང་བརྙན་ལི་མ་ཁྱད་མཚར་ཁྲུ་གང་པ་
གཅིག་དང་། ཆུང་བ་གཉིས། རྡོ་རྗེ་འཆང་གི་སྐུ་བརྙན་ངོ་མཚར་བྱིན་རླབས་
ཀྱི་གཟི་འོད་འབར་བ། ངྷི་ཀྵིམ་ལས་གྲུབ་པའི་ཐུབ་དབང་གི་སྐུ་སོགས་ཐུགས་
ཀར་ཡེ་ཤེས་སེམས་དཔའི་ཚུལ་དུ་བཞུགས་པ། གཞན་ཡང་ཆོས་རྗེའི་སྐ་
འདྲ་ཕྱག་ནས་མ། རྒྱ་གར་རྡོ་རྗེ་གདན་གྱི་བྱང་ཆུབ་ཤིང་གི་ལོ་འབྲས། ཀུན
མཁྱེན་པདྨ་དཀར་པོའི་དུས་ཀྱི་འཇའ་འོད་རིན་པོ་ཆེ་ཁྱད་འཕགས་ཁལ་གཅིག་
ཙམ། ཀུན་མཁྱེན་རིན་པོ་ཆེའི་འདྲ་སྐུ་ཕྱག་བཟོ་མ་སོགས་ཀྱིས་མཚོན་བཀའ
བརྒྱུད་གོང་མ་རྣམས་ཀྱི་ལི་སྐུ་དང་། རྗེ་བཙུན་སྒྲོལ་མའི་དངུལ་སྐུ་སོགས་སྐུ་
གསུང་ཐུགས་ཀྱི་རྟེན་བྱིན་རླབས་ཆེས་འཕགས་པ་བསམ་གྱིས་མི་ཁྱབ་པ་
དང་། རྡོ་རྗེ་སེམས་དཔའི་ཡི་གེ་བརྒྱ་པ་ས་ཡ་གཅིག་དང་སྟོང་ཕྲག་བརྒྱད་
སུམ་ཅུ་རྩ་ལྔ། རྒྱུད་སྡེ་རྣམ་བཞིའི་གཟུངས། བཀའ་བསྟན་གྱི་གླེགས་བམ་
སོགས་ཆོས་སྐྱའི་རིང་བསྲེལ་ཏེ། རིང་བསྲེལ་རྣམ་བཞིའི་འཕྱུར་བུར་

གཏམས་ཏེ་བཞུགས་པ་ཡིན་ལ། ཞིབ་པར་གཟུངས་བཞུགས་ཚུལ་དང་།
གཞན་ཡང་འདིར་དམིགས་པའི་རྣམ་དཀར་ཞབས་འདེགས་ཀྱི་རིགས་རྣམས་
སྐྱོབ་པ་མཆོག་ནས་བསྩལ་བའི་དཀར་ཆག་མཐོང་བ་དོན་ལྡན་ལས་ལེགས་
པར་རྟོགས་པར་བྱ་དགོས་ལ། གཟུངས་འབུལ་གྱི་ཕྱག་ལེན་རྣམས་སྐྱབས་
མགོན་ཉིད་ནས་ཕྱག་བདར་གྱིས། དཔྱད་གཙང་ཕུལ་དུ་ཕྱིན་པར་
བསྒྲུབས། དེ་མཚམས་ཞི་དྲག་གི་སྦྱིན་སྲེག་གནད་སྨིན་ཡང་དག་བཀའ་དྲིན་
བསྐྱངས།
ཟླ་བ་ལྔ་པའི་ཚེས་བཅུ་བཞི་ཉིན་རབ་ཏུ་གནས་པ་གནང་རྒྱུའི་སྟ་གོན་
དང་། བཅོ་ལྔར་དཔལ་འཁོར་ལོ་སྡོམ་པ་ལྷ་བཅུ་གསུམ་མའི་དཀྱིལ་འཁོར་
རྡུལ་ཚོན་ཞལ་དབྱེ་བར་མཛད་པས་རྡོ་རྗེ་སློབ་དཔོན་རྒྱལ་བའི་དབང་པོ་མཆོག་
དང་། ཞབས་འབྲིང་སྐྱ་འཁོར་བ་གྲྭ་ཚང་བཅས་ནས་བསྒྲབས་ཤིང་མཆོད་པ་
དང་རབ་ཏུ་གནས་པ་ཞག་མང་པོའི་བར་སྨིན་རྒྱས་སུ་བསྩལ་ཞིང་། བཀྲ་
ཤིས་མངའ་གསོལ་གྱི་ཕྱག་ནས་ཀྱིས་བྱིན་དབབ་པར་མཛད་པའི་ཚེ། རྟེན་ལ་
ཡེ་ཤེས་སེམས་དཔའ་དངོས་སུ་ཕེབས་པའི་ལྟས་བྱིན་དང་གཟི་བརྗིད་མཚུངས་
པ་མེད་པ་འབར་ཞིང་། ལྟ་བས་ཆོག་མི་ཤེས་པའི་དགེ་མཚན་དེར་འདུས་ཐུན་
མོང་ཀུན་གྱི་མཐུན་སྣང་དུ་གྲུབ་པར་གྱུར་ལ། གཙུག་ལག་ཁང་ཆེན་པོའི་
མཚན་ཡང་། དཔལ་རྟག་བརྟན་བདེ་བ་ཆེན་པོའི་གླིང་ཞེས་གསོལ་བར་

མཛད།
འདི་སྐབས་ཕྱོགས་མཐའ་དག་ནས་དད་འདུས་ཀྱི་སྐྱེ་བོའི་འདུ་ཚོགས་
ཆེས་མང་བ་རྣམས་ལ་སྐྱབས་མཆོག་ཉིད། རིགས་ཐམས་ཅད་ཀྱི་བདག་པོ་
འཁོར་ལོས་སྒྱུར་བའི་ཆས་སུ་ཞུགས་པའི་སྒོ་ནས་ཚེ་དབང་ཟབ་མོ་བསྩལ་
ཞིང་། བརྒྱ་འབུལ་སྟོང་འབུལ་བཏེག་མཁན་གྱི་ཟང་ཟིང་དངོས་པོ་བར་མེད་
གཏིབས་པ་རྣམས་ཐུགས་རྗེ་ཆེན་པོས་རྗེས་སུ་བཟུང་། རབ་ཏུ་གནས་པའི་
དགའ་སྟོན་སོགས་ཀྱང་རྒྱས་པར་བསྩལ། ཞབས་པད་མཆོག་ནས་དོ་དམ་
བཟོ་རིག་བཅས་པར་གནང་ཆ་སོགས་རྒྱལ་རྩེ་རྫོང་སྟེང་ནས་བཀའ་དྲིན་
བསྩལ་ཞིང་། སྒར་གཞུང་ནས་ཀྱང་དོ་དམ་དཔོན་གཡོག་བལ་ཟངས། རྡོ་
ཤིང་བཟོ་པ་སོགས་སྔ་ཕྱིའི་བཟོ་རིག་ཞལ་མཁན་ཚུན་ལ་སོ་སོའི་ལས་ཡུན་
གང་འགོར་རིང་། ཉིན་རེར་ཊཾ་རེ་ནས་སྐར་ལྔའི་བར་སྐབས་ཐོབ་བཞིན་སྨར་
བོལ་ཕྱེད་མའི་ཟོག་འགོང་ལ་མ་ལྟོས་པར་གནང་། སྡེ་པ་ཨར་དཔོན་ཞལ་ངོ་
ཟུང་ལ་བྱ་དགའ་ན་བཟའ་ཆ་ཚང་ལེགས་ངེས་མགུལ་དར་ཆེ་ལེགས་དངུལ་
སོགས་དངོས་པོ་སྤུས་གཙང་གི་གནང་ཆ་བསྩལ། བལ་ཟངས་དབུ་མཛད་
རྣམས་ལ་གོས་གྱོན་ལུས་གང་ཆ་འགྲིགས་ཏེ། དེ་འོག་རྣམས་ལ་ཐིག་དཔྱད་
ཀྱི་གྱོན་པ་སོགས་འབབ་མཚུངས་རིན་ཐང་ལ་མ་ལྟོས་པར་གནང་། གཞན་
ཡང་ཞིག་གསོ་འདིར་དམིགས་པའི་འབྲུ་དང་གསེར་དངུལ་གྱིས་མཚོན་དངོས་

པོའི་ཆེ་ཕྲ་ཤིན་ཏུ་གྲངས་མང་བ་རྣམས་རྣམ་དཀར་དགེ་ཚོགས་ཁོ་ནར་སྨིན་པ་
ལས། བར་མ་དོར་ཆུད་མི་འཛའ་བར་བཀའ་དྲིན་བསྐྱངས་ཤིང་། འབྲེལ་
ཐོགས་རྣམས་ཀྱིས་མཚོན། ནམ་མཁའ་དང་མཉམ་པའི་སེམས་ཅན་ཐམས་
ཅད་ཀྱི་དགེ་བའི་རྩ་བ་བྱང་ཆུབ་ཆེན་པོར་ཡོངས་སུ་བསྔོ་བ་ལ།
གང་ཞིག་རྟེན་མཆོག་རིན་ཆེན་འདི་ཉིད་ནི། །
མཐོང་ཞིང་ཐོས་སམ་རྗེས་སུ་དྲན་ཡང་རུང་། །
རེག་གམ་གཏམ་དུ་བརྗོད་པ་ཙམ་གྱིས་ཀྱང་། །
རྣམ་པ་ཀུན་ཏུ་འགྲོ་ལ་ཕན་པ་ནི། །
བདེ་དང་ལྡན་པ་རྟག་ཏུ་བྱེད་གྱུར་ཅིག །ཅེས་པ་ལ་སོགས་
པའི་ཐུགས་སྨོན་མཚམས་སྦྱོར་གྱི་རིགས་ཀྱང་རྒྱ་ཆེར་བསྩལ།
ཇི་ལྟར་རྒྱ་མཚོ་ཆེ་ནང་ཆུ་ཐིགས་ལྷུང་། །
རྒྱ་མཚོ་མ་སྐམ་བར་དུ་དེ་མི་སྐམ། །
དེ་བཞིན་བྱང་ཆུབ་ཡོངས་བསྔོས་དགེ་བ་ཡང་། །
བྱང་ཆུབ་མ་འཐོབ་བར་དུ་དེ་མི་འཛད། །ཅེས་པ་ལ་སོགས་པའི་ཕན་
ཡོན་ཡང་རྒྱ་ཆེར་བཀའ་བསྩལ་ཞིང་། དོན་དུ་རྟེན་འདི་ཉིད་ལ་ཆེ་རེག་ཆེར་
འཚེངས། ཆུང་རེག་ཆུང་འཚེངས་པ་བསྟན་འགྲོའི་མཆོད་སྡོང་བླ་ན་མེད་
པར་གྱུར་ཏོ། །

དེ་རྗེས་རིམ་པས་ལྷོ་རྒྱུད་ཟར་ཕྱོགས་སུ་བྱང་ཕུག་ཇོ་བོ་ལ་སོགས་པའི་
གནས་རྟེན་ཁྱད་འཕགས་རྣམས་གཟིགས་ཕྱིར་ཕྱོགས་དེར་ཆིབས་བསྒྱུར་
གནང་བ་ཤར། ཕེབས་ལམ་གྲུམ་པ་གཡུ་མཚོ་དང་། ཀ་ལ་འབྲི་མཚམས་
སོགས་བརྒྱུད་བྲག་དཀར་སེམས་དཔའ་ཆེན་པོའི་གདན་ས་བྲག་དཀར་ཆོས་
སྡེར་ཕེབས། དེར་ཆོས་སྡེའི་མཁན་པོ་དང་གྲྭ་དམངས་བཅས་ནས་དཔལ་
གཉོས་མགོན་ལྕམ་དྲལ་གྱི་བཀའ་དབང་ཟབ་མོ་གསོལ་བཏབ་བཞིན། བླ་མ་
དང་དཔལ་མགོན་ལྕམ་དྲལ་གྱི་ཐུགས་རྗེས་བསྐུལ་བ་ཡིན་པས་ཅིས་ཀྱང་ཡོང་
ཞེས་དགྱེས་པ་ཆེན་པོས་བླ་གྲྭ་ཚང་མ་དང༌། ངོས་ཅག་ཞབས་འབྲིང་བཅས་
པར་སྨིན་རྒྱས་སུ་བསྩལ་ཞིང་། མགོན་ཁང་དུ་དཔལ་མགོན་ལྕམ་དྲལ་གྱི་སྐུ་
བརྙན་བྱིན་ལྡན་ལ་མཆོད་སྤྲིན་ཕྲིན་བཅོལ་སོགས་སྐུ་རྐྱང་གིས་གནད་སྨིན་
བསྩལ་ནས་རིམ་པས་ཟར་ཆོས་སྡེར་ཞབས་ཀྱི་པདྨོ་བཀོད། དེ་དག་ཕན་ཚུན་
རྣམས་སུ་རྗེ་བཙུན་དམ་པ་ཏཱ་ར་ནཱ་ཐའི་སྐུ་རྟིང་སྐྱེས་མ་དང་། གསུང་རྩོམ་
བྲིས་མ་ཡོད་རིགས་རྣམས་ལ་ཐུགས་བརྩོན་ཆེ་གནང་གི་འཐོར་བུ་ཕྱག་ཏུ་
འབྱོར་ཞིང་། བྱང་ཕུག་གི་གཙུག་ལག་ཁང་དུ་ཇོ་བོ་ཐུགས་རྗེ་ཆེན་པོའི་སྤྱན་
སྔར་ཀུན་བཟང་མཆོད་སྤྲིན་ལྟ་བུའི་མཆོད་འབུལ་ལ་བསྐྱོད་ཐོག །བསྟན་འགྲོ་
བདེ་ཐབས་ཀྱི་ཐུགས་སྨོན་གནད་སྨིན་སྐུ་དྲིན་བསྐྱངས། སྐུ་གཉེར་ནས་གནས་
ཀྱི་ཆེ་བ། འབྱུང་ཁུངས་སོགས་རྒྱས་བཤད་དུ་ཕུལ།

རང་ལུགས་ཀྱི་བཙུན་དགོན་འབྲུག་ཆོས་སུ་གདན་ཞུས་ཀྱིས་རིབ་ཙམ་
ཕེབས། ཚེ་དབང་སོགས་འདོད་སྦྱར་བསྩལ། འཁོས་དཔག་གི་འབུལ་བ་
ཞབས་ཏོག་ལྷུར་བླངས། རིམ་པས་ལྕི་ལུང་གཉེར་ཁང་དུ་སྡེ་པ་རྗེ་དྲུང་ནས་
གདན་ཞུས་བཞིན་ཕེབས་པ་ཤར། ཁོང་དཔོན་གཡོག་མང་རགས་ཀྱིས་ཐབ་
བསུ་བཅས་པས་གཞི་ལེན་གཟབས། མི་ཕྱེད་པའི་གུས་ཞབས་ཆེ་བས་འབུལ་
བ་ཟུར་གསོས་ཀྱང་མང་། སླར་ཡང་འབྲི་མཚམས་བརྒྱུད་རྒྱངས་རོ་ལྷ་ཁང་
དུ་བཞུགས་ཞག་ངོས། གནས་གཟིགས་མཆོད་ཕྲེང་སོགས་སྤེལ་བ་
གནང་། སྡེ་པ་ཕ་ཇོ་ལྷ་ཁང་པའི་གཞིས་སུ་གདན་ཞུས་ཀྱིས་ཞབས་བརྟན་
འབུལ་སྙན་སོགས་ལེགས་ཚོགས་ཆེ། ནས་ལུང་སྡེ་པ་དང་བཀྲ་ཤིས་སྒང་པ་
སོགས་ཕེབས་ལམ་དག་ཏུ་འབྱོར་ལྡན་སྐྱེ་བོའི་ཚོགས་ཅི་རིགས་པ་རྣམས་ནས་
བཞུགས་ཞག་དང་ཆིབས་བཤོལ་སོགས་ཞུ་མི་རྣམ་གྲངས་མང་བ་རྣམས་སོ་
སོའི་རེ་འདོད་བསྐངས།
གདན་ས་ཆེན་པོ་དཔལ་ར་ལུང་ཐེལ་གྱི་ཡང་དགོན་ཆོས་ཀྱི་མཐོ་བའི་
བསྟི་གནས་གང་དེར་ཕེབས། དེ་སྐབས་རྡོ་རྗེ་འཛིན་པ་ཆོས་ཀྱི་མགོན་པོའི་
རྣམ་རོལ་མཐུ་ཆེན་དཔའ་བོའང་ཞབས་པད་དུ་བསྙེན་ཅིང་། ལ་དྭགས་ཕྱག་
མཛོད་དང་རྒྱལ་པོའི་མི་སྣ་སོགས་སོ་སོའི་དགོངས་བཞེད་བསྐངས། ལྷོ་
འབྲུག་མཆོད་ཡོན་རྣམས་ལ་གཙུག་ལག་ཁང་རྟེན་དང་བརྟེན་པར་བཅས་པ་

རྣམས་ལེགས་རྩེར་སོན་པ་གེགས་མེད་གྲུབ་པའི་སྐུ་དྲིན་ལེགས་གསོའི་ཞུ་
ཡིག་ཞིབ་རྒྱས་དངོས་པོའི་གནང་སྐྱེས་མཐོ་བ་དང་བཅས་སྐུ་ཚབ་ངོ་གཡོག་
རྫོངས་གྲུ་མཛད།
གནས་བརྟན་ཆེན་པོ་རིན་ཆེན་རྒྱ་མཚོ་ནས་ལྷག་པའི་ཐུགས་བསྐྱེད་
རྨད་དུ་བྱུང་བའི་རྡོ་བཅུད་སྙིང་པོ་སྲང་འཁོར་བརྒྱ་ཕྲག་བརྒལ་བ་ལས་གྲུབ་
པའི་ཐུགས་རྗེ་ཆེན་པོ་ཁ་སརྨ་ཎིའི་སྣང་བརྙན་ཕྱག་ཞབས་གར་བླུགས་ཅན།
སྐུ་ཚད་པད་སྦྲགས་ཀྱི་མདའ་གང་ལོང་ངེས་ལ་དབུ་རྒྱན་ཚ་གསེར་དང་གཡུ་
ཕྲ་བཅས་ཆེས་མཚར་བ་བཞེངས་གནང་། གཟུངས་གཞུག་རིང་བསྲེལ་རྣམ
པ་བཞི་སོགས་ཁྱད་དུ་འཕགས་པར་རྒྱལ་དབང་མཆོག་ནས་རབ་ཏུ་གནས་པ་
མཛད་དེ། དགེ་མཁན་རང་གི་དགོངས་བཞེད་བཞིན་ཙ་རི་ཅིག་ཆར་རྡོ་རྗེ་ཕག་
མོའི་གནྡྷོ་ལར་བཞུགས་པ་དེའོ། །
དེ་ནས་མི་རིང་བར་ལྷ་ལྡན་རྒྱལ་པོའི་ཁབ་ཏུ་ཆིབས་བསྐྱོད་གནང་།
ལྷ་འོག་ནས་རྗེ་མཐུ་ཆེན་དཔའ་བོ་ནས་སྤྱན་དྲངས་པ་དང་། དེར་བསྟུན་བདེ་
ཆེན་ཆོས་འཁོར་ནས་ཀྱང་ཕོ་ཉ་འབྱོར་བ་ལྟར་ཆིབས་བསྐྱོད་དེ་དགོན་གནས་
དང་ཧ་ཅང་མི་རིང་བའི་སར། ཡོངས་འཛིན་མཆོག་གི་སྤྲུལ་སྐུ་རིན་པོ་ཆེ་
དཔོན་གཡོག་རྣམས་ནས་རྟ་ཐབ་ཀྱི་བསུ་བ་དང་། དགེ་འདུན་རྣམས་ནས་
སེར་སྦྲེངས་ཀྱི་བཀོད་པ་བཅས་ཞབས་ཀྱི་པདྨོ་བཀོད། ཆོས་ཀྱི་མགོན་པོ་

ཡོངས་འཛིན་བཅས་ཡབ་སྲས་རྣམས་དམ་པའི་ཆོས་ཀྱི་མོལ་མཆིད་རྒྱ་ཆེར་
བསྩལ། རྗེ་ཆོས་ཀྱི་མགོན་པོ་སྔོན་ལ་ཐེགས། ཞབས་བརྟན་དངོས་འབུལ་རྒྱ་
ཆེ་ཞིང་། ཕར་ཡང་ལེགས་སྐྱེས་བཅས་དགྱེས་པ་བསྐྱེད། མཆོད་ཁང་
རྣམས་ཞིབ་གཟིགས་ཀྱིས་མཆོད་སྤྲིན་སྤྲོས་ཤིང་། འདུས་ཚོགས་རྣམས་ལ་
མང་འགྱེད་བསྩལ།
རིམ་པས་ཆོས་སྡེ་ཆེན་པོ་གོང་དཀར་རྡོ་རྗེའི་གདན་དུ་ཕེབས། འདུ་
ཁང་དུ་སེང་ཁྲིར་ཞབས་པད་བཀོད་དེ། ཕེབས་སྤྲོ་རྒྱས་པའི་ཐོག་རྗེ་བླ་མ་
བསོད་ནམས་བློ་གྲོས་ནས་དམ་པའི་ཆོས་ཀྱི་འབྱུང་ཁུངས་སོགས་ལེགས་
བཤད་ཀྱི་འབེལ་གཏམ་འབུལ་བར་མཛད། བླ་མ་སྤྱི་རྣམས་ཀྱིས་འབུལ་སྐྱེས་
མངོན་མཐོ་ཕུལ་ཞིང་དེ་ནུབ་རྡོ་རྗེ་གདན་པའི་གཟིམ་ཆུང་དུ་སྟན་འཇགས།
འདུས་ཚོགས་སུ་མང་ཇ་དང་སྣེ་བཞག །བླ་མ་རྣམས་ལ་གནང་སྐྱེས་སོགས་
ཚང་མར་རྒྱས་པར་བསྩལ། རྡོ་རྗེ་གདན་པའི་སྐུ་བརྙན་བྱིན་ལྡན་དང་མགོན་
ཁང་སོགས་རྟེན་གསུམ་རྣམས་ཞིབ་གཟིགས་ངོས་ཀུན་ཏུ་བཟང་པོའི་མཆོད་
སྤྲིན་གྱིས་མཆོད།
འདི་སྐབས་ཀྱང་རྗེ་བླ་མ་བསོད་ནམས་བློ་གྲོས་རིན་པོ་ཆེར་སྔར་གྱི་
བཀའ་ཆོས་འཕྲོ་ཕྲན་བུ་ལུས་པའང་གསན་པར་མཛད་རྗེས་ཆུ་བོ་རིའི་གྲུ་
བརྒྱུད། རྗེ་བཙུན་ཆོས་ཀྱི་མགོན་པོ་དཔོན་གཡོག་རྣམས་ནས་ཆིབས་བསུ་དང་

ཐབ་བསུར་བཅས་ཏེ་ལྷ་འོག་གཤོངས་སུ་ཞབས་པད་བཀོད། དེར་ཡང་དམ་
པའི་ཆོས་ཀྱི་གསུང་མོལ་དང་ཞབས་ཏོག་རྣམས་མཁོས་སུ་ཕེབས། མཆོག་
སྤྲུལ་རིན་པོ་ཆེར་ཚེ་དབང་སྨིན་རྒྱས་དབང་དང་། དད་འདུས་ཀྱི་ཁྲོམ་ཚོགས་
ཆེ་ངེས་ལ་སྐྱབས་མགོན་ཡབ་སྲས་ལྷན་རྒྱས་ནས་ཚེའི་དབང་བསྐར་ཟབ་མོ་
བསྩལ་ཞིང་། ཕར་ཡང་འབུལ་སྐྱེས་སོགས་དངོས་གཙང་རྒྱ་ཆེར་གནང་།
རྗེ་འདི་པ་སྔར་ནས་ད་བར་དུ་དམ་ཚིག་ལ་སེལ་མེད་ཅིང་ཐུགས་མོས་ཀྱང་
གཞན་ལས་ཁྱད་དུ་འཕགས་པ་དང་། གྲུབ་པའི་ཡོན་ཏན་སོགས་འགྲན་མེད་
དུ་མངའ་ཡང་ཕལ་གྱི་རང་བཞིན་མ་བཅོས་པ་ཙམ་དུ་མཐོང་བར་གདའ།
དེ་ནས་ཆིབས་བསྐྱོད་ཀྱིས་ལྷ་ལྡན་སྤྲུལ་པའི་གཙུག་ལག་ཁང་ཆེན་
པོར་ཕེབས་སུ་འཆའ་བ་ན། རྩེ་ཤོད་དྲུང་སྐོར་རྣམས་སྔར་འཁྱུད་བཞིན་ཕེབས
བསུར་གྲ་འགྲིག་གིས་བྱོན། རྩེ་དྲུང་གི་སྣེ་གཤམ་དང་བཅས་གཡུ་ཐོག་ཁང་
གསར་དུ་བཞུགས། གོང་ཞབས་མཆོག་གི་མཇལ་ཕྱག་དང་། གཟའ་ཚེས་
དུས་སྦྱོར་བཟང་པོར་ཞབས་བརྟན་འབུལ་བ་གནང་།
སྐྱབས་མགོན་སྲིད་ཞིའི་གཙུག་རྒྱན་ཕྱག་ན་པདྨོ་ངུར་སྨྲིག་གར་གྱི་
རོལ་པ་སྐལ་བཟང་རྒྱལ་བ་རྒྱ་མཚོའི་སྤྱི་གཟུགས་མཆོག་སེང་ཁྲིར་ཞབས་
པད་བཀོད་ཅིང་། རྣམ་པར་རྒྱལ་བའི་ཕན་བདེ་ལེགས་བཤད་གླིང་གི་དགེ་
འདུན་འདུས་པ་རྒྱ་མཚོའི་རང་ལུགས་ཚེ་དཔག་མེད་ཀྱི་གསུང་ཆོག་གི་སྒོ་ནས་

ཞབས་བརྟན་ཕུལ། སྐྱབས་མགོན་རྒྱལ་བའི་དབང་པོ་ཉིད་ནས་མཆོད་པའི་
མཎྜལ་དང་བཅས་སངས་རྒྱས་ཀྱི་བསྟན་པ་རིན་པོ་ཆེ་སྤྱི་དང་བྱེ་བྲག་རྣམས་
དར་ཞིང་རྒྱས་པ་དང་། གངས་ཅན་གྱི་འགྲོ་བ་མཐའ་དག་རྫོགས་ལྡན་གྱི་
སྐལ་བཟང་གི་དགའ་སྟོན་ལ་སྤྱོད་པ་དང་། ཉེ་བར་གདན་ས་ར་ལུང་ཐེལ་གྱི་
གཙུག་ལག་ཁང་རྟེན་དང་བརྟེན་པར་བཅས་པའི་ཞིག་གསོའི་འགོ་འདྲེན་
ཐུགས་རྗེའི་བརྩེ་བ་ཆེན་པོས་གཟིགས་པའི་སྐུ་དྲིན་རྗེས་སུ་དྲན་པ་དང་། སླད་
དུའང་རྩོད་དུས་འགྲོ་རྣམས་ཀྱི་བདེ་བའི་བཙས་རླབས་པོ་ཆེ་དང་། སྐྱབས་
མགོན་དཔུང་གཉེན་དམ་པར་ཞབས་པད་བསྐལ་པ་ཇི་སྲིད་དུ་བརྟན་ཅིང༌།
གདུལ་བྱར་གྱུར་པ་རྣམས་ཀྱང་ཐུགས་རྗེའི་བརྩེ་བ་ཆེན་པོས་ནམ་ཡང་འབྲལ་
བ་མེད་པར་རྗེས་སུ་བཟུང་དུ་གསོལ། ཞེས་པ་ལ་སོགས་པའི་ཚིག་དོན་
ཕུན་སུམ་ཚོགས་པའི་གསུང་བཤད་ཤིན་ཏུ་རྒྱས་པ་འབུལ་བ་གནང་།
རྒྱལ་མཆོག་སྐུ་ཞབས་ནས་ཀྱང་། ཐུགས་རྗེ་ཆེན་པོས་ཉེ་བར་
དགོངས་ཏེ་མཆོག་གསུམ་རིན་པོ་ཆེར་གསོལ་བཏབ་ཀྱིས་དེ་དེ་བཞིན་དུ་འགྲུབ་
པའི་འདུན་པ་བགྱིད་དོ་ཞེས་ཞལ་བཞེས་བཟང་པོ་བསྩལ། དངོས་འབུལ་
རྣམས་ཀྱང་ངན་ངོན་མིན་པའི་ཤིན་ཏུ་དཔངས་མཐོ་ཞིང་གྲངས་མང་བ་འཕྱུར་
བུར་སྤུངས་པའི་ཀུན་གྱིས་བསྔགས་ཡུལ་དུ་གྱུར། ཞབས་བརྟན་གསུང་ཆོག་
འདུས་ཚོགས་སུའང་ཕྱག་འགྱེད་སྣེ་བཞག་སོགས་ཤིན་ཏུ་རྣམ་པར་དག་ཅིང་

གཟབ་པར་གནང་བས་དགྱེས་པ་བསྐྱེད། རྩེ་ནས་ཀྱང་སྔ་ཕྱིར་གསོལ་སྟོན་
སོགས་གྱ་ནོམ་པ་བསྩལ།
འདི་སྐབས་དཔལ་རྒྱལ་བའི་དབང་པོ་ཀརྨ་པའང་ལྷ་ལྡན་དུ་ཕེབས་
པའི་ལྷན་རྒྱས་སོགས་ཤིན་ཏུ་ལྷིང་ཆགས་པ་བཀའ་དྲིན་བསྐྱངས་པས་ཞབས་
བརྟན་འབུལ་རེས་མཛད། ཁམས་ནས་ཀརྨ་བསྟན་འཕེལ་མཆོག་གི་སྤྲུལ་སྐུ་
རིན་པོ་ཆེ་དཔོན་གཡོག་རྣམས་ཕེབས་པར། ཐོག་མའི་མཇལ་ཕྱག་སྐབས་ཇ་
སིག་ལ་སོགས་པའི་དངོས་པོའི་བརྒྱ་འབུལ་ཆེས་བཟང་བ་དང༌། ཞབས་
འབྲིང་གི་གྲྭ་རིགས་རྣམས་ནས་འབུལ་བ་སྐྱབས་ཞུ་སོགས་མང་དུ་བྱུང་།
སྐུ་ཞབས་ཉིད་བལ་ཡུལ་ཕྱོགས་སུ་ཕེབས་རྒྱུའི་གསང་བའི་སྙན་
འདེབས་ཞུ་བར་གྲུ་འཛིན་ཕོ་བྲང་དུ། སྐུ་ངོས་ཀྱིས་ད་ཧན་དགེ་སློང་སྐལ་
བཟང་གི་གཟིམས་ཤག་ཏུ་ཕེབས་ཏེ། སྐྱབས་མཆོག་ཉིད་གཙོ་ཆེར་ནེ་པ་ལ་
ཕྱོགས་ཀྱི་གནས་རྟེན་ཁྱད་པར་ཅན་རྣམས་མཇལ་ཞིང་། ཀཿ ཐོག་རིག་འཛིན་
ཆེན་པོའང་སྔོན་ནས་ཐུགས་སྣང་དག་པ་བཅས་བལ་ཡུལ་ཕྱོགས་སུ་ཕེབས
ཆོག་པ་དགོས་ཚུལ་གསང་རྒྱ་ཅན་དང་། ལམ་ཡིག་བཀའ་ཤོག་ཀྱང་ཐུགས་
རྗེའི་བརྩེ་བ་ཆེན་པོས་གཟིགས་དགོས་ཞེས་ཁོང་བརྒྱུད་སྙན་དུ་ལྷོང་ངེས་ཀྱི་རྒྱུ་
མཚན་ཕུལ་བར་བརྟེན། གོང་ས་སྐྱབས་མགོན་མཆོག་ནས་བསྟན་འགྲོ་བདེ་
བའི་བཙས་ཡིན་གཤིས། སྤྲུལ་སྐུ་རིན་པོ་ཆེའི་དགོངས་བཞེད་བཞིན་གནང་

ཆོག་ཚུལ་ཕེབས་པ་བཅས་དགྱེས་བཞིན་དུ་རྩེའི་མཆོད་མཇལ་རྣམས་བཀའ་
དྲིན་བསྐྱངས་ཤིང་། ལྷ་ལྡན་དུ་བཞུགས་རིང་ཇོ་ཤཱཀྱ་རྣམ་གཉིས་དང་ར་མོ་
ཆེའི་མི་བསྐྱོད་རྡོ་རྗེ་སོགས་རྟེན་གསུམ་ཁྱད་པར་ཅན་རྣམས་མཇལ་ཞིང་ཐུགས་
སྨོན་བཅས་ལ་ཉིན་ལྟར་ཕེབས་པའི་ལྷ་རྫས་ཀྱི་རེག་བྱ་དང་། སྣང་གསལ་
སོགས་ཀུན་བཟང་མཆོད་པའི་སྤྲིན་ཕུང་གིས་རྒྱ་ཆེར་མཆོད་པ་གནང་། དད་
འདུས་མི་ཚོགས་ཉིན་ལྟར་ལ་ཚེ་དབང་སོགས་གདུལ་བྱ་སོ་སོའི་མོས་བློ་
བཞིན། ཐུགས་རྗེས་རྗེས་སུ་བཟུང་བར་མཛད།
མི་རྗེ་རྡོ་རིང་དང་བཀའ་བློན་རྣམས་སོ་སོར་མཇལ་ཞུ་གནང་། ལྷག་
ཏུ་རྡོ་རིང་སྐུ་ངོ་རྣམས་ལ་ཚེ་དབང་རྒྱས་པ་དང༌། ཞབས་ཕྱི་སྤྱིར་ཡང་ཚེ་
དབང་བསྩལ་ཞིང་འབུལ་བ་གསོལ་སྟོན་སོགས་ཆེར་གཟབས། གོང་ཞབས་
རྒྱལ་དབང་མཆོག་གི་ཐོན་ཕྱག་སྐབས། སྤྲུལ་སྐུ་རིན་པོ་ཆེ་གཙང་སྟོད་
ཕྱོགས་ལ་ཕེབས་རྒྱུ་ཨེ་ཡིན། ཞེས་དགོངས་པ་ཅན་གྱི་བཀའ་འདྲི་སོགས་
ལྷིང་ཆགས་ངོས་རྒྱ་དཔྱད་སྤུས་གཙང་དང་། ཇ་སིག་ལ་སོགས་པའི་གནང་
སྐྱེས་ཆེས་བཟང་བསྩལ། མི་རིང་བར་འབྲི་གུང་ནས་སྤྱན་འདྲེན་ཞུས་པ་
བཞིན། རྩེ་ཤོད་དྲུང་སྐོར་རྣམས་ནས་ཕེབས་སྐྱེལ་སྔར་བཞིན་བཅས་ཆིབས་
བསྐྱོད། ཞར་ལ་གནས་ཆེན་ཡེར་པ་བྲག་ལ་ཕེབས་ཏེ། ཟླ་བ་ཕུག་ལ་སོགས་
པའི་རྟེན་གསུམ་རྣམས་ལ་མཆོད་པ་རྒྱ་ཆེར་སྤེལ་བའི་ཞིབ་གཟིགས་མཛད།

ཤིན་ཏུ་སྤྲོ་ཞིང་ས་བཀྲ་ལེགས་པ་སོགས་གནས་ལ་བསྔགས་བརྗོད་ཀྱང་བཀའ་
སྩལ་ཕེབས། འབྲི་གུང་དྲུང་སྐོར་སྐྱ་རགས་ཀྱི་ཆིབས་བསུ་བཅས་རྩེ་དཔལ་
སྲ་བརྟན་རྡོ་རྗེའི་ཕོ་བྲང་དུ་ཕེབས། སྐུ་ཞབས་སྐུ་མཆེད་ཞལ་རྒྱས་ཤིང་ཕེབས་
ལམ་གྱི་དུབ་པ་བསལ་བའི་བསྙེན་བཀུར་མོལ་མཆིད་བཟང་འགྲན་དུ་བྱུང་།
གྲུབ་མཐའ་རིས་མེད་ཀྱི་དགོན་སྡེ་ཆེ་ཆུང་ཅི་རིགས་པའི་སེར་ཚོགས་ཀྱི་འདུས་
པ་རྒྱ་མཚོ་ཆིག་སྟོང་བརྒལ་བའི་ཡོངས་ཀྱི་སྒར་པའི་ཚོགས་དབུས་སུ་གདན་
སེང་གེའི་ཁྲི་ཆེན་པོར་སྤྱན་དྲངས་ནས་ཞབས་ཟུང་གི་པདྨོ་བཀོད་ཅིང་། རྗེ་
རིན་པོ་ཆེ་དགོངས་པ་ཆོས་དབྱིངས་སུ་གཤེགས་པའི་མཆོད་བསྔོ་དགོངས་
རྫོགས་སུ། རྟེན་གསུམ། སྐུའི་ཉེར་སྤྱད། མཆོད་རྫས་གསེར་དངུལ་
སོགས་ཁྱད་ནོར་ཆེས་མང་ཞིང་། རྟ་ཕྱུགས་སོགས་གྲངས་ཀྱིས་གཞལ་
དཀའ་བའི་དངོས་འབུལ་བཏེག །
རྒྱལ་དབང་མཆོག་ནས་ཡས་གཏམ་དུ་བསྟན་པ་སྤྱི་བྱེ་བྲག་གི་བྱུང་
ཚུལ། ལྷག་པར། རྒྱལ་བ་འབྲི་གུང་པ་བསྟན་འགྲོ་ཡོངས་ལ་བཀའ་དྲིན་ཆེ་
ཚུལ། དམ་པ་གང་དེ་དོན་དམ་དུ་ཡེ་ནས་སངས་རྒྱས་པའི་ཐུགས་རྒྱུད་ལ་
ལས་ཉོན་མི་མངའ་བས། སྦྱང་བྱ་སྦྱོང་བྱེད་མཁན་དམིགས་སུ་མེད་པ་དང་།
དྲང་དོན་དུ་དགོངས་པ་དབྱིངས་སུ་བཀང་ཞིང་རྗེས་འཇུག་བསོད་ནམས་ཀྱི་
ཚོགས་རྫོགས་པ་དང་། གདུལ་བྱ་མཁའ་ཁྱབ་བླ་མེད་བྱང་ཆེན་ལ་རེག་ནས་

དགེ་བ་རྣམས་བར་མ་དོར་ཆུད་མི་འཛའ་ཞིང་། རྒྱ་ཆེར་འཕེལ་བའི་སླད་དུ་
འཁོར་གསུམ་མི་དམིགས་པའི་ཤེས་རབ་ཟུང་དུ་འཇུག་པའི་མཆོད་བསྔོ་སྨོན་
ལམ་བཀྲ་ཤིས་ཀྱི་མཐའ་བརྒྱན་པར་མཛད་དེ། རྟེན་གསུམ་རྣམས་ལ་མཆོད་
པའི་བྱེ་བྲག་གིས་མཆོད་ཅིང་། ཉིན་ལྟར་གསོལ་སྟོན་ཡང་གཟབ་རྒྱས་སུ་
ཞུས། སྐུ་ཞབས་ཕན་ཚུན་ཞབས་བརྟན་འབུལ་སྐྱེས་རེས་ཀྱི་དངོས་པོས་
མཆོད། སྐྱེ་བོའི་འདུ་ཚོགས་ནི་བསྟར་ཆགས་སུ་འདུས་པར་སོ་སོའི་རེ་འདོད་
བསྐངས། དེ་ནས་ལྷ་ལྡན་ཁུལ་གསང་སྟབས་སུ་ཤེད་རྩོལ་གྱིས་ཕེབས་
པས། གནམ་མདའ་སྡེ་པ་འབྲང་རྒྱས་གཞིས་སུ་བཞུགས་ཞག་ཁ་ཤས་
བསྩལ།
རྒྱལ་དབང་དཔོན་གཡོག་རགས་བསྡུས་བལ་ཡུལ་ཕྱོགས་སུ་ཆིབས་
བསྒྱུར་གནང་རྩིས་བདག་ཅག་རྣམས་གདན་སར་ཕྱིར་སློག་མཛད། གཙོང་
རོང་གི་རྒྱལ་བ་མ་ཕམ་མགོན་པོའི་སྣང་བརྙན་ལ་མཆོད་སྤྲིན། སྙན་ཤལ།
ཐུགས་སྨོན་སོགས་གནང་སྐབས་ཆོས་སྡེར་དུས་སྟོན་ཞིག་དང་འགྲིགས་
པས། དགེ་འདུན་རྣམས་རང་གི་གར་ཆས་སོགས་ལ་ལྗགས་ཆབ་དང་།
བྱིན་རླབས་ཞུ་བར་འཚང་དྲག་གི་ཕེབས་ལམ་བགྲོད་ཁག་པ་ལྟ་བུར་སྣང༌།
ངད་འདུས་ཀྱི་ཁྲོམ་ཚོགས་ཀྱང་ཆེ།
མྱང་སྨད་པ་གནམ་དང་ལྕགས་རི་སོགས་བརྒྱུད། དཔལ་ས་སྐྱར་

ཕེབས་པའི་མགྲོན་གཉེར་དང་དྲུང་འཁོར་སོགས་མང་རགས་ཀྱིས་ཆིབས་བསུ་
བཅས། གདན་ས་དང་ཧ་ཅང་ཐག་མི་རིང་བར་བཞུགས་ཤིང་། ས་སྐྱའི་ཁྲི་
གདུང་ལྷན་རྒྱས་ཀྱི་མཇལ་ཞུ། འབུལ་བ་སོགས་མོད་མི་དམའ་བའི་བཞུགས་
གྲལ་སྟོན་མོ་སོགས་གྱ་ནོམ་པར་གནང་། འཇམ་དཔལ་དབྱངས་གཟི་འོད་
འབར་བ་དང་། འབྲི་གུང་རྟ་རྒྱུག་མར་གྲགས་པའི་གཙུག་ལག་ཁང་དང་
མགོན་ཁང་སོགས་རྟེན་གསུམ་རགས་བསྡུས་རྣམས་ཞིབ་གཟིགས་ཐོག་
མཆོད་པའི་ཕྲེང་བ་སྤེལ་བ་གནང་། ཐུགས་མཛའ་ཞིང་གཤིབ་པའི་ལེགས་
ཚོགས་གོང་འཕེལ་དུ་གྱུར་ཅིང་ཟུར་གསོས་དང་གནང་སྐྱེས་སོགས་གཟབ་
པར་བསྐྱངས། དེ་ནས་བཏེག་པའི་གྲམ་མཚོ་དང་དིང་རི་སོགས་བརྒྱུད་སྤོང་
རོང་དུ་བསྐྱོད། དེར་ཡང་ཐབ་བསུ་བཅས་སྦྲ་ཆེན་དུ་ཕེབས། ཡོན་བདག་མ་
བགྲེས་གཞོན་སོགས་དམན་རྣམས་ལ་ཚེ་དབང་བསྩལ།
གུང་ཐང་གི་ཁྱུང་རྫོང་དཀར་པོར་ཕེབས། རྫོང་བཞུགས་ལྷན་རྒྱས་
ནས་ཐབ་བསུ་སོགས། སྤོང་རོང་རྗེ་དཔོན་གྱི་གཟིམས་ཁང་དུ་བཞུགས་
མཛེས་གནང་། དེ་ནས་རོང་ལམ་ནས་ཞུགས་ཏེ་བྱམས་སྤྲིན་གྱི་གནས
གཟིགས་ལ་ཕེབས། སྙན་དར་ཐུགས་སྨོན་སོགས་གནང་སྟེ་གནས་ཀྱི་ཉེ
འདབས་སྤང་ཞིང་དུ་བཞུགས། དེ་ནུབ་ནས་བཟུང་ཁ་བ་ཆེ་བ་ཉིན་མཚན་
འཁོར་མར་བབས་པས་ཞག་ཤས་འགྱང་ཞིང་། ས་མཚམས་སོ་སོ་ནས་

ཕེབས་ལམ་གྱི་ཁ་བ་གཤགས་པའི་སྐྱིད་གྲོང་རྫོང་སྡོད་ཐུན་མོང་ནས་རྡོ་རྗེ་མ
བདུན་མའི་གནས་གཞིར་ཐབ་བསུ་བཅས་གླང་པོ་མཁར་གྱི་ཉེ་འདབས་སུ་
བསྐྱོད།
འཕགས་མཆོག་ཝ་ཏིའི་སྤྱན་སྔར་མཆོད་འབུལ་དང་བྱིན་རླབས་ཞུ་བ་
ཐུགས་སྨོན་ལ་ཡང་ཡང་ཕེབས། རོང་ལམ་རྣམས་སུ་མི་ངལ་བའི་འགྱོགས་
འཕྱང་མིས་ཁྱེར་ཆོག་པ་སྟ་གོན་གནང་སྟེ། ནེ་པ་ལར་ཐེགས་པར་མཛད་
དོ། །
༼༡༧༥༥༽ ན་ཚོད་ལྡན་ཏེ་ཤིང་ཕག་ལོ་གསར་གྱི་རྟེན་འབྲེལ་
གནང་རྗེས། བལ་ཡུལ་ཚ་ཤོད། ཅེས་མོན་རི་བྲག་པ་གོཪྵ་རྒྱལ་པོའི་སར་
ཕེབས། དེར་གསེར་ལ་སོགས་པའི་གནང་སྐྱེས་གྱ་ནོམ་པ་བསྩལ། རྒྱལ་
པོས་ཀྱང་ཟུར་ཆས་རྒྱས་པར་ཕུལ། སྐྱབས་རྗེ་རིག་འཛིན་ཆེན་པོའི་སྐུ་མདུན་
ནས་སྤོ་བོ་རྒྱ་རྫོང་སྤྲུལ་སྐུ། དབོན་པོ་མཆོག་དབྱངས་སོགས་ཞབས་ཕྱི་ནང་
སྐོར་ཁ་ཤས་གདོང་། འདོ་ལི་ལ་སོགས་པའི་ཕེབས་བསུ་བསྩལ་བའང་དེར་
འབྱོར། དེ་ནས་བོན་གྲོང་ལ་བརྒྱུད་དྷརྨ་ཐ་ལིར་ཡང་རིག་འཛིན་ཆེན་པོའི་སྐུ་
མདུན་ནས་བླ་མ་ལོ་རི་སྤྲུལ་པའི་སྐུ་རིན་པོ་ཆེ་དང༌། མཆོད་དཔོན་བསྟན་
འཛིན་རྡོ་རྗེ་སོགས་དཔོན་གཡོག་རྣམས་ཐབ་བསུ་གཟབ་རྒྱས་བཅས་ཕེབས།
མཆོད་རྟེན་ཆེན་པོ་འཕགས་པ་ཤིང་ཀུན་གྱི་སྐུ་མདུན་དང་ཉེ་བའི་ཀླུ་

གན་རྐྱལ་དུ་བཞུགས་སྒར་ཕབ། བལ་ཡུལ་མཐིལ་དུ་ཆོ་འཕྲུལ་ཟླ་བའི་ཚེས་
བཅུ་གཅིག་ཉིན་སློབ་དཔོན་ཆེན་པོ་པདྨ་སམྦྷ་ཝའི་རྒྱལ་ཚབ་རིག་འཛིན་ཐམས་
ཅད་ཀྱི་འཁོར་ལོས་སྒྱུར་བ་དཔལ་ཀཿ ཐོག་པ་ཆེན་པོ་ཞབས་འབྲིང་གི་ཚོགས་
དང་བཅས། རྒྱལ་དབང་མཆོག་ལ་ཕེབས་བསུའི་རྣམ་པར་གནས་དེར་ཐོག་
མའི་མཇལ་འཛོམས་ཀྱི་རྟེན་འབྲེལ་ལེགས་ཚོགས་གོང་འཕེལ་ངོས། རིག་
འཛིན་ཆེན་པོ་གཙུག་ལག་ཁང་དུ་ཞབས་བསྐྱོད་གནས་དེར་ཀླུ་གན་རྐྱལ་ཞེས་
པ་ཀླུའི་གཟུགས་བརྙན་རྡོ་ལ་བརྐོས་པ་འདོམ་བཞི་ཙམ་ཡོད་པའི་མཐར་མཚོ་
དང་བཅས་པ་འདུག །སང་ཉིན་ཡམྦུའི་རྒྱལ་པོ་ནས་གླང་ཆེན་མཆོག་ཟུང་
དང་མི་དྲག་ལ་སོགས་པའི་ཕེབས་བསུ་གྲངས་མང་འབྱོར་བས། སྐྱབས་
མགོན་ཉིད་གླང་ཆེན་མཆོག་ལ་ཆིབས་ཏེ་གདན་བཏེག་པའི་ཚེ། བལ་བོད་ཀྱི་
མི་ཚོགས་ནི་ནམ་མཁའི་སྐར་ཚོགས་ས་ལ་འཕོས་པ་ལྟ་བུར་གདའ།
མཆོད་རྟེན་ཆེན་པོའི་ཉེ་འདབས་བྱ་རྒོད་ཕུང་པོའི་རི་ཞེས་ཀིམ་གྲོལ་
གཙུག་ལག་ཁང་ཆེན་པོར་རིག་འཛིན་ཆེན་པོ་དང་ལྷན་རྒྱས་ཡུན་རིང་བཞུགས་
ཤིང་། དེ་ནུབ་གཙུག་ལག་ཁང་གི་མདུན་སྤང་གཤོངས་སུ་གཟིམས་གུར་
དང་བཅས་སྟན་འཇགས། སང་ཉིན་གཙུག་ལག་ཁང་གི་གཟིམ་ཆུང་དུ་སྤོ་བ་
གནང་། སྐྱབས་རྗེ་རིག་འཛིན་མཆོག་ལ་ཚེ་སྒྲུབ་རྡོ་རྗེ་རྒྱ་མདུད་ཐོག་མའི་རྟེན་
འབྲེལ་གྱི་སྒོ་འབྱེད་དུ་གསན་ནས་བཀའ་དབང་ཆོས་སོགས་རིམ་གྱིས་ཞུ་བ་

གནང་། ཆོ་འཕྲུལ་གྱི་དུས་ཆེན་སོགས་ལ་སྐྱབས་མགོན་རིན་པོ་ཆེ་ལྷན་རྒྱས་
མཆོད་རྟེན་ཆེན་པོའི་སྐུ་མདུན་དུ་ཕེབས། མཆོད་པའི་སྤྲིན་རབ་འབྱམས་ཀྱིས་
མཆོད་ཅིང་བྱང་ཆུབ་ཆེན་པོ་མྱུར་དུ་ཐོབ་པའི་ཐུགས་སྨོན་རྒྱ་ཆེར་བརྩེ་གཟིགས་
གནང་།
ཡམྦུ་རྒྱལ་པོའི་ཁབ་ཏུ་ཕེབས་དགོས་ཚུལ་གྱིས་རྒྱལ་པོ་རང་ཉིད་
དཔུང་དང་བཅས་པ་ཕེབས་བསུར་བྱོན། སྔོན་དུ་སྐྱབས་རྗེ་རིག་འཛིན་མཆོག་
གི་སྐུ་མདུན་དུ་བཅར་ཞིང་། རྒྱལ་དབང་མཆོག་ཞབས་འབྲིང་གི་ཚོགས་དང་
བཅས་ཆབས་ཅིག་ཏུ་ཡམྦུའི་རྒྱལ་ཁབ་ཏུ་ཕེབས་ཏེ་ཡོལ་བ་བླ་བྲེ་སོགས་བཀོད་
པའི་ཁྱད་པར་མཆོག་ཏུ་ཆེ་བར་ཞབས་པད་བཀོད། མཆོག་ནས་རྒྱལ་པོར་
གསེར་ལ་སོགས་པའི་གནང་སྐྱེས་བསྩལ། དཀར་སྤྲོ་དངོས་གཙང་སྣེ་མང་
ཟུར་གསོས་ཀྱི་རྣམ་པ་བཅས་བཟང་། སྐུ་ཞབས་རིན་པོ་ཆེ་རྣམ་གཉིས་ཉིན་
ལྟར་བཀའ་ཆོས་སོགས་ལ་ལྷན་རྒྱས། མཆོད་རྟེན་ཆེན་མོར་སྐུ་དཀར་
གསོལ་གནང་གི་རྡོ་ཐལ་དང་སྨན་སྣ། མཆོད་མེ། ཚོགས་རྫས་སོགས་ཚང་
མའི་རིན་དུ་དངུལ་ཉིས་བརྒྱ་དང་ཉི་ཤུ་རྩ་བཞི། བལ་ཊཾ་བརྒྱ་དང་ཉི་ཤུ་རྩ་
གཅིག་སོགས་གནང་བའི་མཆོད་སྤྲིན་རྒྱ་ཆེར་བསྩལ།
མཆོད་རྟེན་ཆེན་པོའི་བྱང་ཕྱོགས་སུ་ཤཱནྟ་པུ་རིའི་གཙུག་ལག་ཁང་དུ་
སློབ་དཔོན་ཆེན་པོ་ངག་དབང་གྲགས་པ་དཔལ་འཁོར་ལོ་སྡོམ་པའི་དཀྱིལ་

འཁོར་ཆེན་པོའི་གཙོ་བོར་བཞེངས་པ་དངོས་སུ་བཞུགས་པའི་མཆོད་ཁང་
མདོར་མཆོག་གིས་བཞུགས་ཞག་གནང་། ཕག་མོ་དུར་ཁྲོད་ཅེས་པའི་གཙུག་
ལག་ཁང་དུ་རྗེ་བཙུན་རྡོ་རྗེ་ཕག་མོ་མཁའ་སྤྱོད་མའི་གསེར་སྐུ་ཁྱད་འཕགས་
བཞུགས་སར་གནས་འབྲེལ་ཞག་བཞུགས་གནང༌། ཡམྦུའི་གླིང་གི་ཇོ་བོ་
འཇའ་མ་ལི་སོགས་ཀྱི་གནས་གཟིགས་རྣམས་ཞིབ་པར་གནང་བའི་སྙན་དར་
ཐུགས་སྨོན་སོགས་རྒྱས་པར་བསྩལ།
དེ་ནས་མཆོད་རྟེན་ཆེན་པོ་བྱ་རུང་ཁ་ཤོར་མཇལ་བར་བསྐྱོད་སྐབས།
སྐྱབས་རྗེ་རིག་འཛིན་ཆེན་པོ་ནས་རྒྱལ་དབང་མཆོག་བསྟན་འགྲོའི་དོན་དུ་སྐལ་
བརྒྱར་ཞབས་པད་བརྟན་ཕྱིར་སྟན་དཀར་རྡོ་རྗེའི་རེ་ཁཱ་ཅན་མཆོག་ཏུ་བཀྲ་
བ། ལྷ་རྫས་སྲིད་རིང་། གསེར་གྱི་རྡོ་རྗེ་རྩེ་དགུ་པ། ཤེལ་དཀར་ཁྱད་མཚར་
ལས་གྲུབ་པའི་ཐུབ་དབང་གི་སྐུ་བརྙན་བྱིན་ལྡན་དང་དངོས་པོའི་གནང་སྐྱེས་གྱ་
ནོམ་པ། ཞབས་འབྲིང་རྣམས་ལ་ཚེ་མདོ་ཚར་རེ་བཀྱེ་གནང་གི་རྟེན་འབྲེལ་
ལེགས་བྱས་ཕུན་སུམ་ཚོགས་པར་གྱུར། མཆོད་རྟེན་ཆེན་པོ་ལ་སྐུ་དཀར།
སྨན་སྣ། མཆོད་མེ་ཚོགས་རྫས་སོགས་ཀྱི་རིན་ཁྱོན་བསྡོམས་དངུལ་ཉིས་
བརྒྱ་དང་བཅུ་བཞི། བལ་ཊཾ་བརྒྱ་དང་ལྔ་བཅུ་ང་གསུམ་བཅས་གནང་བའི་
ཚོགས་དང་མཆོད་པ་སྨིན་དྭངས་རྒྱ་ཆེར་བསྩལ་ཞིང་། དད་འདུས་ཀྱི་ཁྲོམ་
ཚོགས་ཀྱང་ཆེ། ཞབས་སྐོར་སོགས་ལ་ཞག་ཤས་སྟན་འཇགས་ཐོག །

དེ་དང་ཧ་ཅང་མི་རིང་བའི་སར་གྲུབ་ཐོབ་བརྒྱད་ཅུའི་གནས་ཞེས་
གཙུག་ལག་ཁང་དང་བཅས་པ་གཟིགས་སུ་ཕེབས་པར་བསྐལ་པའི་མེ་
དང་། བལ་མོ་བཟའི་ཐགས་ཁྲི་སོགས་ཀྱང་འདུག །གཙུག་ལག་ཁང་
འདིར་སྔོན་ཡམྦུའི་རྒྱལ་པོ་ཞིག་གིས་བྲམ་ཟེ་ངན་པའི་ངག་ལ་བསྟེན་ནས་རང་
གི་ཕ་བཀུམས་པར་བརྟེན། ཁྲུས་ཀྱི་ཆུ་མིག་འཕྲལ་དུ་བསྐམས་པས་སྡིག་ཆེ་
བར་ཤེས་ཏེ། ཕའི་མགོ་བོ་ཟངས་གསེར་གྱི་གཡོག་ནས་བཏགས་པ་དང་།
ཟངས་ཆེན་པོ་ཞིག་ཁ་སྦུབ་པ་དུས་སྟོན་གྱི་བཙས་ཡིན་ནའང་། བོད་རྣམས་ཁ་
རྒྱུན་མ་དག་པས། སངས་རྒྱས་ཤཱཀྱ་ཐུབ་པ་ས་འོག་ཏུ་ནུབ་དོགས་པ་བྱམས་
པའི་སྐུ་གྱེན་དུ་འཕགས་པའི་དོགས་སོགས་གླེང་བ་ནི་མ་དག་གོ་ཞེས་རྗེ་བླ་མ་
ཀུན་མཁྱེན་བསྟན་པའི་ཉིན་བྱེད་ཀྱིས་གསུངས་སོ། །གྲུབ་ཐོབ་ཆེན་པོ་རྣམས་
ཀྱི་སྒྲུབ་ཁང་ཡིན་ཞེས་གླེང་བའི་ཕ་བོང་ཆེ་བ་དག་ལ་བཅོས་པའི་ཁང་པ་འདོམ་
གང་གྲུ་བཞི་སོགས་ཆེ་ཆུང་ཅི་རིགས་གྲངས་མང་བ་ནི་རང་བཞིན་ཡ་མཚན་པ་
ཙམ་དུ་འདུག །རྡོ་རྗེ་ཕག་མོའི་སྐུ་བརྙན་གསེར་ཟངས་ལས་གྲུབ་པའི་མཆོད་
ཁང་ཞིབ་མཇལ་མཛད།
ཁོ་ཁོམ་རྒྱལ་པོར་གནང་སྐྱེས་འབུལ་མི་ཞབས་འབྲིང་ཡང་གནང་།
གཞན་ཡང་ཕག་མོ་མངལ་ཆུ་སོགས་ཕྱི་ནང་གཉིས་ཀ་ནས་མཆོད་པའི་གནས་
གཞི་མང་བ་རྣམས་སུ་ཞབས་ཀྱིས་བཅགས་ཏེ་ཞིབ་གཟིགས་གནང་། བོད་

ཐང་མགོན་པོ་ཞེས་ནག་པོ་ཆེན་པོ་ཕྱག་གཉིས་པའི་རྡོ་སྐུ་གཟི་བྱིན་མཚུངས་པ་
མེད་པ་གང་གི་སྐུ་མདུན་དུ། གཏོར་ཚོགས་ལ་སོགས་པ་ཤིན་ཏུ་རྒྱས་ཤིང་།
འདོད་གསོལ་བཀའ་རྩོམ་ཕྲིན་བཅོལ་བཅས་གནད་སྨིན་གོས་དར་གྱི་ངོགས་སུ་
སྤེལ་བ་འབུལ་བ་གནང་། གཙུག་ལག་ཁང་གོག་སྐྱོན་ཅན་ཞིག་གསོའི་
ཐེབས་ཀྱང་རྒྱ་ཆེར་བསྩལ།
སླར་ཡང་ཀིམ་གྲོལ་གཙུག་ལག་ཁང་དུ་ཕེབས། སྐྱབས་མགོན་ཡབ་
སྲས་ཞལ་རྒྱས་ཤིང་དམ་པའི་བཀའ་ཆོས་ཟབ་མོ་ཤིན་ཏུ་སྨར། རིག་འཛིན་
མཆོག་ནས་རྒྱལ་ཁག་ཕན་ཚུན་ལ་མཆོད་རྟེན་ཆེན་པོའི་ཞིག་གསོ་སོགས་གང་
ཅིར་བཀའི་འཁོར་ལོས་ཡང་ནས་ཡང་དུ་ཁྱབ་བཞིན་པ་ནས། སྐབས་འགར་
སློབ་དཔོན་ཆེན་པོ་ཀླུ་སྒྲུབ་ཀྱིས་འོག་ཀླུ་ཡུལ་ནས་སྤྱན་དྲངས་གནང་བའི་
བཀའ་བར་པ་ཡུམ་རྒྱས་པ་ནཱ་ག་རའི་ཡི་གེར་སྣང་བ། མཇུག་གི་དུམ་བུ་
གཉིས་ཀླུ་ཡུལ་དུ་སླར་སློབ་དཔོན་ཉིད་ཕེབས་པའི་ཆེད་ཀླུ་ཡུལ་དུ་བཞུགས་པ་
དང་། གཞན་ཚང་མ་ཐང་བི་ཧ་རའི་གཙུག་ལག་ཁང་དུ་བཞུགས་པའི་བྱིན་
ལྡན་དེ་མཇལ་བར་སྐྱབས་མགོན་ལྷན་རྒྱས་ཆིབས་བསྐྱོད་གནང་། གསེར་གྱི་
ཚོམ་བུའི་མེ་ཏོག་བགྲང་བར་དཀའ་བ་དང་ལྷ་རྫས་སོགས་འབུལ་བ་གནང
ཞིང་། རྗེ་བླ་མ་རྣམ་གཉིས་ནས་བདེན་ཚིག་སྨོན་ལམ་སོགས་དོས་དྲག་ཡུན་
རིང་གནང་བས། དེར་འདུས་སྐྱེ་བོ་རྣམས་ཀྱང་ངེས་འབྱུང་སྐྱོ་ཤས་ཀྱིས་རྒྱུད་

འཁུལ་བར་གྱུར། སླར་ཡང་ལྷན་རྒྱས་ཀིམ་གྲོལ་གྱི་གཙུག་ལག་ཁང་དུ་
ཕེབས།
དེ་ནས་ཡེ་རང་གླིང་དུ་ཇོ་བོ་ཨ་ཁང་བྷུ་ཁང་སོགས་རྟེན་གསུམ་རྣམས་
ཞིབ་གཟིགས་དང་། སྙན་ཤལ་སོགས་མཆོད་སྤྲིན་རྒྱ་ཆེར་བསྟར། ཡེ་རང་
རྒྱལ་པོར་གསེར་ལ་སོགས་པའི་གནང་སྐྱེས་བསྩལ། བལ་ཡུལ་ལྗོངས་
རྣམས་སུ་མཚོ་དང་སྐྱེད་མོས་ཚལ་ཁྲུས་ཀྱི་རྫིང་བུ་སོགས་ཀྱིས་བརྒྱན་པ་
ཉམས་དགའ་བར་སྣང་། མཐར་གྱིས་ཡང་ལེ་ཤོད་དང་ཨ་སུ་ར་ཕམ་མཐིང་
ལ་སོགས་པར་ཆིབས་བསྐྱོད་གནང་། གནས་རྣམས་ཞིབ་མཇལ་དང་གནས་
ཞག་སོགས་ཀྱང་བཀའ་དྲིན་བསྩལ། སླར་ཡང་སྐྱབས་མགོན་ལྷན་རྒྱས་
ཀིམ་གྲོར་ཕེབས། སྐབས་གསེང་རྒྱལ་དབང་མཆོག་མཆོད་རྟེན་ཆེན་པོར་
ཞབས་སྐོར་གནང་། གདན་སའི་བྱ་མ་རྟའང་འདི་སྐབས་སུ་འབྱོར།
རིམ་གྱིས་སྐྱབས་མགོན་ལྷན་རྒྱས་བོད་ཡུལ་ཕྱོགས་སུ་ཆིབས་ཀྱི་ཁ་
ལོ་བསྒྱུར། ཛོ་ཀི་ཨ་འབར་དུ་བཞུགས་ཞག་ངོས་ཚོགས་བརྒྱ་དང་མཆོད་པ་
རྒྱ་ཆེར་བསྩལ། བོན་གྲོང་ལ་སྡེབས་སུ་བཞུགས་ཞག་གནང་སྐབས་རིག་
འཛིན་ཆེན་པོ་ནས། ད་ལམ་འཚུབ་ལྷོང་ཆེ་བ་ཞིག་འདུག་པར་མཆོག་ནས་
ཐུགས་དམ་བསྲུང་འཁོར་གང་ཟབ། ཕེབས་ལམ་སོགས་སུ་ཐུགས་ལྕག་
གང་བརྩོན་མཛད་དགོས་ཚུལ་བཀའ་ཕེབས། ཕར་ཡང་སྐྱབས་འཇུག་ཐུགས་

རྗེ་ཆེ་དགོས་ཚུལ་ཞུས་ཤིང་། ཞབས་འབྲིང་གྲྭ་ཚང་དུའང་དགོངས་བཅད་
ཀྱིས་སྐུ་རིམ་སྒྲུབ་དགོས་བསྩལ།
སང་ཉིན་བོན་གྲོང་ལ་བགྲོད་དེ་ཕེབས་པར་ནག་ཕྱོགས་འབྱུང་པོས་མི་
རྣམས་ཀྱི་རྒྱུད་བསྐུལ་ཏེ། རི་ཀླུང་ཐམས་ཅད་མེས་གང་ཞིང་ཕེབས་ལམ་
བགྲོད་དཀའི་ཉེན་ཆེ་ཡང་། རིག་འཛིན་ཆེན་པོ་ནས་ཐུགས་སྨོན་བདེན་ཚིག་
དང་དཀར་ཕྱོགས་སྐྱོང་བ་རྣམས་ལ་བཀའ་བསྒོ་དྲག་ཏུ་བརྩེ་གཟིགས་མཛད།
རྩ་གསུམ་རྒྱལ་བ་རྒྱ་མཚོའི་སྲུང་སྐྱོབ་ཀྱི་མཐུས་རྒྱལ་དབང་མཆོག་སྐུ་འཁོར་
ཚང་མར་ཉེས་སྐྱོན་ཅི་ཡང་མེད་ཅིང་། བདེ་བླག་བགྲོད་པས་བལ་པོ་རྫོང་དུ་
བཞུགས་སྒར་ཕབ། དེར་ཡང་སྐྱབས་མགོན་རྣམ་གཉིས་ལྷན་རྒྱས་ཤིང་ཞག་
ཤས་སྟན་འཇགས།
སྐྱིད་གྲོང་ཕྱོགས་སུ་ཆབ་དང་བཞུགས་གནས་སོགས་གང་ལེགས་
རིག་འཛིན་མཆོག་ནས་རྩད་གཅོད་བཀའ་དྲིན་བསྐྱངས་པར། ཆོས་སྡིངས་
ཞེས་པའི་རི་ཁྲོད་ཞིག་འདུག་པ་དེ་ལེགས་ཚུལ་སྙན་ཞུ་བྱུང་བར་གནས་དེར་
བཞུགས་རྒྱུ་བཅས་རྒྱལ་དབང་མཆོག་སྐུ་འཁོར་རྣམས་སྔོན་ལ་སྒར་བཏེག་
པར་མཛད་དེ་ཆོས་སྡིངས་སུ་ཕེབས། གདན་སའི་བང་མི་རྣམས་ལ་བཀའ་
ལན་སོགས་བསྩལ་ཏེ་ཕྱིར་སློག་གནང་། བལ་བོད་ཀྱི་ཆུ་འཐབ་པ་ལྟ་བུའི་
རྒྱལ་དབང་མཆོག་སྐུ་སྙུང་ཚུལ་བསྟན་པར། སྐྱབས་རྗེ་རིག་འཛིན་ཆེན་

པོའང་འཕྲལ་མར་ཆིབས་བསྐྱོད་བཀའ་དྲིན་ཆེ་བའི་ཞབས་བརྟན་བདེན་ཚིག་
གསོལ་འདེབས་སོགས་དང་། སྐུའི་རྐྱེན་སེལ་གྱི་བཀའ་དབང་སོགས་རིམ་
པར་གནང་། སྙུན་བབ་ལྕི་བས་ཐུགས་ཁྲེན་ཆེ་ཞིང་ཐུགས་དམ་སྲུང་འཁོར་
སོགས་གཡེལ་མེད་ངོས་གཏོར་ཆེན་སོགས་བརྩེ་བས་བསྐྱངས། སྨན་སྦྱོར་
འཕྲོད་བཞེས་ཀྱང་བརྩེ་གཟིགས་གནང་བས་སྐུ་དཀྱིལ་རིམ་དྭངས་ངོས།
རིག་འཛིན་ཆེན་པོའི་བཀའ་ལས། བཞུགས་གནས་འདི་མི་ལེགས་ཤིང་
བྱམས་པ་སྤྲིན་གྱི་གཙུག་ལག་ཁང་གི་ཉེ་འདབས་དངོས་གྲུབ་ཕུག་ཏུ་ལེགས་
པའི་བཀའ་སྩལ་ཕེབས། དེར་རྗེ་རིན་ཆེན་བཟང་པོ་དང་གཞན་ཡང་སེར་སྐྱ་དུ་
མར་བཅས་ཏེ་གནས་དེར་བསྐྱོད་པའི་རིམ་པས་སྐུ་དཀྱིལ་དྭངས་བསྐྱེད་ཆེ་
བས་ལེགས་ཚོགས་འཕེལ།
དེར་རིག་འཛིན་ཆེན་པོར་རྗེ་བཙུན་ཏཱ་ར་ནཱ་ཐའི་གསུང་གསང་བཀའ་
དབང་ཆོས་མང་དུ་ཞུ་བ་གནང་། སྦྱོར་བ་ཡན་ལག་དྲུག་གི་ཁྲིད་སྨིན་ཅིང་ཟབ་
རྒྱས་གསན། ཞག་མི་ཉུང་བར་མུན་ཁང་དུ་དམ་པོའང་འདེབས་པར་མཛད།
སྟོང་གཟུགས་སོགས་རྟགས་སྣང་ཁྱད་པར་ཅན་རྣམས་དང་། མཚན་ལྟས་
ཀྱང་བྱུང་ཚུལ་ཞུ་བར་མཛད་པས། སྐུ་ཞབས་རིག་འཛིན་ཆེན་པོ་ནས་ཤིན་ཏུ་
ལེགས་པའི་བཀའ་དྲིན་ཆེ་ཞེས་གཟེངས་བསྟོད་ཀྱི་བཀའ་ཡང་ཕེབས། རིག་
འཛིན་ཆེན་པོ་ནས་ཞལ་བསྐུལ་ལྟར་དཔལ་འབར་སྒྲུབ་སྡེའི་བླ་མ་གཙུག་

རྒྱན། གྲམ་མཚོ། སྤོ་བོ་རྒྱ་རྫོང༌། འཛམ་གླིང་བླ་མ་སོགས་སྤྲུལ་སྐུ་
དང༌། གཞན་ཡང་ཆོས་ཞུ་ཆེས་མང་བ་རྣམས་ལ་ཕྱག་རྒྱ་ཆེན་པོ་ལྷན་ཅིག་
སྐྱེས་སྦྱོར་དང་།དཔལ་ནཱ་རོའི་ཆོས་དྲུག་གི་བཀའ་ཁྲིད་དང་རྒྱབ་ཆོས་བཅས་
སྨིན་རྒྱས་བསྩལ། རིག་འཛིན་མཆོག་ནས་ཚེ་དབང་སོགས་ཀྱང་ཉིན་མང་
པོའི་བར་འབུལ་བ་གནང་།
གྲུབ་ཐོབ་ཆེན་པོ་ཁྱུང་པོ་རྣལ་འབྱོར་གྱི་ཐུགས་དམ་རྟེན་ཐུབ་དབང་
གསེར་སྐུ་ཁྱད་མཚར་བྱིན་ལྡན། ལྷ་རྫས་བཟང་པོ་བཅས་འབུལ་བར་གནང
བས་མཆོག་གི་གསང་བའི་རྣམ་ཐར་ཚང་བ་ཞིག་ཅིས་ཀྱང་གནང་དགོས་ཞེས་
ནན་ཞུ་མཛད་པར། རྒྱལ་དབང་མཆོག་ནས་ཀྱང་ཞལ་གྱིས་འཆེས། རྗེ་
རཏྣའི་མཚན་ཅན་ལ་བླ་མ་སྒྲུབ་པའི་ལྗགས་ལུང་ཞིག་ཞུ་བ་གནང༌། རིག་
འཛིན་ཆེན་པོའང་དམ་སེལ་སྐྱོན་གྱིས་སྐུ་དཀྱིལ་ཅུང་ཟད་སྙུན་ཚུལ་
བསྟན། མཆོག་ནས་ཡུལ་སྡེ་རྣམས་ལ་དབུ་མ་ལུགས་ཀྱི་སེམས་བསྐྱེད་ཆེན་
མོའི་བཀའ་ཆོས་དང་། སྤང་ཞིང་ཐང་དུ་ཚེ་དབང་བཅས་བསྩལ། མཆོག་
ནས་བུམ་སྒྲུབ་གནད་སྨིན་གྱི་ཁྲུས་ཆུ་འབུལ་བ་གནང་བ་དགྱེས་བཞིན་དུ་
བཞེས། རོང་ཡུལ་གྱི་བླ་མ་དང་དད་པའི་ནོར་ལྡན་སོགས་འཛོམས་ཆེ་བས་
སོ་སོའི་རེ་འདོད་བཞིན་རྗེས་སུ་བཟུང་། རིག་འཛིན་ཆེན་པོར་ཞབས་བརྟན་
སོགས་འབུལ་བར་གནང་བ་མ་བཞེས་ཤིང་། མཆོད་དཔོན་བསྟན་འཛིན་རྡོ་རྗེ་

སོགས་མཆོད་རྟེན་ཆེན་པོའི་ཞིག་གསོའི་གསེར་རྣམས་རྒྱལ་དབང་མཆོག་གི་
ཕྱག་ཏུ་འབུལ་བར་གནང་སྟེ། གཞན་དོན་ལ་དགོངས་པའི་བཀའ་སྩལ་
ཕེབས།
རྗེ་འབྲུག་པ་ནས་ཞབས་པད་ཡུན་རིང་བརྟན་པའི་གསོལ་འདེབས་ཞུ་
ཡིག་ཕྱག་བྲིས་སུ་བསྟར་བ་འབུལ་བ་གནང་། གློ་བོ་དོལ་པོ་ནས་རིག་འཛིན་
རྟ་མགྲིན་དབང་རྒྱལ་ཆེད་ཀྱིས་གདན་ཞུ་གནང་བས། རྡོ་རྗེ་ཕུར་པ་ཇོ་མོ་
ལུགས་ཀྱི་དབང་བཀའ་རྣམས་གསན་པར་གནང་། སྐབས་འགར་བྱམས་
སྤྲིན་གཙུག་ལག་ཁང་དུ་མཆོད་འབུལ་ཐུགས་སྨོན་ཞབས་སྐོར་སོགས་ལ་
ཕེབས།
སྐྱབས་རྗེ་རིག་འཛིན་ཆེན་པོ་ཞབས་པད་བརྟན་ཕྱིར་ཞམ་རིང་གྲྭ་ཚང་
རྣམས་ལ་དཔལ་དུས་ཀྱི་འཁོར་ལོའི་བདག་བསྐྱེད་ལ་བརྟེན་པའི་ཁྲོ་བོའི་དབང་
པོ་རྡོ་རྗེ་ཤུགས་སྲུང་མ་དྲུག་ཅུ་དང་བཅས་པའི་གཏོར་འབུལ་རྒྱུན་རིང་འཛུགས་
པ་གནང༌། མཆོག་ཀྱང་ཐུགས་ཁྲེན་ཆེ་ཞིང་ཞབས་བརྟན་སྐྲ་རིམ་མང་དུ་
བསྒྲུབས་པ་གནང་རུང་བསྟན་འགྲོའི་བསོད་ནམས་ཀྱི་སྐལ་སྣོད་དུ་མ་གྱུར་
པས། རིག་འཛིན་ཡོངས་ཀྱི་འཁོར་ལོས་སྒྱུར་བ་དེ་ཉིད་གཟུགས་སྐུ་ཆོས་
དབྱིངས་སུ་ཐིམ་ཞིང་། རིག་འཛིན་ཆེན་པོའི་ཞབས་འབྲིང་ནང་འཁོར་རྣམས་
ལ་སྤྱིར་བསྟན་འགྲོའི་བདེ་ཐབས་དང་། སྒོས་སུ་མགོན་པོ་དེ་ཉིད་ཀྱི་མཛད་

པའི་འཕྲོ་སྐྱོང་རྣམས་མཐར་ཕྱིན་ཞིག་ཅི་ནས་མ་བསྒྲབས་ཕྱིན། མགོན་པོ་དེའི་
ཐུགས་དགོངས་མི་རྫོགས་ཤིང་གཏམ་དོན་གཉིས་ཀར་མི་བཏུབ་པ་བཅས།
མཆོད་རྟེན་ཆེན་པོའི་ཞིག་གསོའི་འཕྲོ་སྐྱོང་རྣམས་ངེད་རང་ཚང་མའི་སྐྱིད་སྡུག་
ལ་མ་ལྟོས་པར་སྒྲུབ་པའི་བློ་སྟོབས་བསྐྱེད་དགོས་ཤིང་། རྒྱལ་བ་ཡབ་སྲས་
རྣམས་ནས་འགོ་འདྲེན་གནང་བ་གཞིར་བཅས་པས་རེ་ཞིག་བཞུགས་བྱོལ་ཁོ་
ན་མ་བྱས་ཚེ་བྱ་བ་ལམ་དུ་འགྲོ་དཀའ་ཞིང་། ཕྱི་ནང་ཚང་མར་བཞུགས་ཤག་
གིས་གསང་རྒྱ་ཆེས་དམ་པའི་བཀའ་ནན་བསྩལ།
སྐུ་གདུང་ཡིད་བཞིན་ནོར་བུ་རོང་མཚམས་སུ་བཞུགས་མ་ཐུབ་ཅིང་
དཔལ་མོ་ཆོས་སྡིངས་ཀྱི་ཉེ་འདབས་གཟིམས་ཁང་དཀར་པོར་སྤྱན་དྲངས།
དེར་མཆོད་འབུལ་བ་དམ་ཚིག་གཙང་ངེས་པའི་དགེ་སློང་གསང་རྒྱར་བཙུད།
རྒྱལ་མཆོག་དཔོན་གཡོག་རྣམས་རིམ་པས་གུང་ཐང་རྫོང་དཀར་དུ་ཆིབས་
བསྐྱོད་གནང་། ཞར་ལ་རི་བོ་དཔལ་འབར་གྱི་གནས་རིའི་རྩེར་གཙུག་ལག་
ཁང་དུ་ཚོགས་གཏོར་རྒྱས་པ་དང་བདུད་རྩི་ཕུག་ལ་སོགས་པའི་སྒྲུབ་གནས་
ཚང་མར་ཞབས་ཀྱིས་བཅགས་ཏེ་ཐུགས་སྨོན་ཁོ་ན་གནང་།
དཔལ་འབར་སྒྲབ་སྡེར་ཡང་སྤྱན་དྲངས་ཤིང་བསྙེན་བཀུར་ཕུལ།
སྒྲུབ་བཙུན་རྣམས་ལ་མང་འགྱེད་བསྩལ། རྗེ་བཞད་པ་རྡོ་རྗེའི་སྒྲུབ་གནས་
བྲག་དཀར་རྟ་སོས་མཚོན་རྫོང་དྲུག་དང༌། རྐང་ཚུགས་ཕུག །འོད་གསལ་

ཕུག་སོགས་ཚང་མར་གནས་མཇལ་ལ་ཕེབས། སྒྲབ་གནས་རྣམས་བྱིན་
རླབས་མཆོག་ཏུ་ཆེ་ཞིང་དབེན་ལ་སྐྱིད་པ་འབའ་ཞིག་སྣང་ཡང་། གྱེན་ཐུར་
སོགས་བགྲོད་དཀའ་བར་ཞབས་འབྲིང་སོགས་ཀྱིས་ཕེབས་བྱམས་ལ་གདན་
དྲངས། འདི་དག་ཏུ་སྐུ་ངལ་ཚུལ་མི་སྟོན་པར་གར་ཕེབས་གནས་སུ་ཐུགས་
སྨོན་དང་མཆོད་པ་རྒྱས་པར་མཛད།
གུང་ཐང་ཁྱུང་རྫོང་དཀར་པོའི་རྫོང་བཞུགས་སྤོང་རོང་རྗེ་དབོན་དང་།
འོལ་ཀ་མཁར་ནག་པ་གཉིས་ནས་ཕེབས་བསུ་དང་བཞུགས་ཡུལ་གཞིས་ལེན་
སོགས་གཟབས། རིག་འཛིན་ཆེན་པོ་བཞུགས་པའི་རྫུ་མི་ཞིག་པའི་ཕྱིར།
མཆོད་རྟེན་ཆེན་པོའི་ཞིག་གསོ་ཚང་མ་མ་གྲུབ་རིང་ཞབས་འདེགས་ལྟ་བུར་
རྒྱལ་དབང་ཉིད་སྟོད་ཕྱོགས་སུ་བཞུགས་རྒྱུར། བཞུགས་གནས་དགའ་བོ་ལྷ་
སྡིངས་ཞེས་པའི་རི་ཁྲོད་ཤིན་ཏུ་སྤྲོ་བདེར་ཞབས་པད་བཀོད།
བླ་མ་ལོ་རུ་སྤྲལ་སྐྱ་རིན་པོ་ཆེ་རིག་འཛིན་མཆོག་གི་གཟིམས་ཁང་དུ་
བཞུགས་ཤིང་། ཁོང་གི་དབུས་སྐུ་ཞབས་དེ་ཉིད་ཀྱི་ཞབས་འབྲིང་ཚོར་མཆོད་
རྟེན་ཆེན་པོའི་ཞིག་གསོའི་སྐོར་བཀའ་ཁྱབ་བང་མི་ཡང་ཡང་གནང་།
གོང་ཞབས་རིན་པོ་ཆེར་ཡང་རིག་འཛིན་ཆེན་པོ་ཞིང་གཤེགས་ཀྱི་
མཛད་པའི་འཕྲོ་སྐྱོང་འདི་བཞིན་གཙོ་བོར་རྒྱལ་དབང་ཕྱག་ན་པདྨོ་ཉིད་ཞབས་
པད་བསྐལ་བརྒྱར་བརྟན་ཅིང་། གངས་ལྗོངས་ཀྱི་འགྲོ་བ་རྣམས་བདེ་བའི་

སླད་དུ་ཕྲན་རང་དང་དེ་ཉིད་ཀྱི་ཞམ་རིང་བཅས། ཐུན་མོང་ནས་མཆོད་རྟེན་གྱི་
ཞིག་གསོ་མཐར་ཕྱིན་སྒྲུབ་འདུན་ལ། ལོ་ཤས་བལ་བོད་མཚམས་སུ་གང་
འགོར་དགོངས་གྲོལ་ཞུ་བའི་གནས་ཚུལ་ཞིབ་གསལ་གསང་ཁོག་ནས་འབུལ་
བ་གནང་། གོང་ཞབས་ཞབས་པད་མཆོག་ནས་ཀྱང་། མཆོད་རྟེན་ཆེན་པོའི་
ཞིག་གསོ་འགྲུབ་ཕྱིན་བསྟན་འགྲོ་ཡོངས་ལ་དགེ་མཚན་ཆེ་བ་ཡོད་འདུག་
ཀྱང་། མོན་བལ་ཕྱོགས་དུས་མི་བདེ་ཞིང་མཐུན་རྐྱེན་སོགས་གང་ཅི་ནས་
ཐུགས་སུན་ཆེ་ཡང་། དེ་ཉིད་ཀྱི་གྲྭ་སློབ་བལ་ཡུལ་དུ་འཚེ་བ་མེད་པར་བགྲོད་
ཐུབ་ཕྱིན། སྣེ་མོ་བ་རྣམས་ལ་བཀག་སྡོམ་མེད་པའི་ཐམ་ཀ་སོགས། བརྩེ་
གཟིགས་ཀྱིས་མཆོད་རྟེན་ཞིག་གསོ་འཕྲལ་འགྲུབ་དགོས་ཚུལ་ཕེབས།
མདོ་ཁམས་ཀརྨ་བསྟན་འཕེལ་གྱི་མཆོག་སྤྲལ་རིན་པོ་ཆེ་ནེ་པ་ལའི་
ལྗོངས་སུ་བསྐྱོད་པའང་འདིར་ཕེབས་པའི་གཞིས་ལེན་བཟང་བར་བསྩལ།
རིམ་པས་ལམ་རྒྱུས་སྣེ་བཤམས་བཅས་རང་ཕྱོགས་སུ་བསྐྱོད་པར་གནང་
ངོ་། །
༼༡༧༥༦༽འཛིན་བྱེད་དེ་མེ་ཕོ་བྱི་བ་ལོ་གསར། ཞབས་བརྟན་དང་
དགའ་སྟོན་སོགས་འཆར་ཅན་བསྟར། ཟ་འོག་ཕུག་གི་བླ་མ་དང་མདོ་ཁམས་
ཀྱི་དགེ་སློང་སོགས་ཆོས་ཞུ་ཁ་ཤས་ལ་སྒྲུབ་ཐབས་རིན་ཆེན་འབྱུང་གནས་ཀྱི་
དབང་བཀའ་ཡོངས་སུ་རྫོགས་པ་བསྩལ། ཡུལ་དེའི་དད་འདུས་རྣམས་ལ་ཚེ་

དབང་སོགས་རྗེས་སུ་བཟུང་། རྫོང་བཞུགས་མཁར་ནག་པའི་འདོད་ཞུས་
ལྟར་དོན་གཉེར་ཁ་ཤས་ལ། རྡོ་རྗེ་ཕག་མོ་ནཱ་རོ་མཁའ་སྤྱོད་ཀྱི་བཀའ་དབང་
དང་རྗེས་འབྲེལ་ལྷ་ཁྲིད་སྨིན་པར་བསྩལ། མཆོག་གི་མཚན་ལྟས་ཤིན་ཏུ་ཡ་
མཚན་པར་བྱུང་བ་བཅས་ཚེ་སྒྲུབ་རྡོ་རྗེ་རྒྱ་མདུད་ངེས་པར་འཛུགས་རན་འདུག་
ཅེས་དེ་འཕྲལ་གྲྭ་ཚང་རྣམས་ལ་དཔེ་འགྱེད་དང༌། བློ་འཛིན་གྱིས་འཕྲལ་དུ་
འཛུགས་རྒྱུ་ཡིན་ཚུལ་བཀའ་ཕེབས། རིང་མིན་ཆར་རྩ་གསུམ་གྱི་གསུང་
ཆོག་འཛུགས་པ་གནང་།
སྐྱབས་རྗེ་དེ་ཉིད་ཀྱི་ཞམ་རིང་རྣམས་དང་གོརྵའི་རྒྱལ་པོ་བཅས་པར་
སྲོག་ཤིང་རིན་པོ་ཆེ་གདན་འདྲེན་སྐོར་ལ་དངོས་པོའི་གནང་སྐྱེས་དང་བཅས་
པས་བང་མི་ཡང་ཡང་གནང་། ལྷག་ཏུ་གོཪྵའི་མི་སྣ་དངོས་གྲུབ་ཕུག་ཏུ་
འབྱོར་པར་སྡེ་པ་དྲུང་ཡིག་དཔོན་གཡོག་རྣམས་ཆེད་དུ་གནང་སྟེ། རིག་འཛིན་
ཆེན་པོའི་བཀའ་དང་ལྷ་ཆེན་པོ་རྣམས་དཔང་དུ་བཙུགས་དོན་བཞིན། སྲོག་
ཤིང་ངེས་པར་གདན་དྲངས་པ་ཞིག་དགོས་ཚུལ་གྱི་ཐུགས་དམ་གནང་སྐྱེས་
བཀའ་མངགས་ཞིབ་ནན་གནང་བར། རྒྱལ་པོས་ཀྱང་བཀའ་གནང་མངོན་
བསྟོད་ཞུ་བའི་ཐ་ཚིག་དང་བཅས་ལེགས་ལམ་ཆེ་བ་བྱུང༌།
རྣམ་འདྲེན་དམ་པ་དཔའ་བོ་རིན་པོ་ཆེ་དཔོན་གཡོག་རྣམས་ཀྱང་།
ཆིབས་བསྐྱོད་གནང་བའི་ཞལ་འཛོམས་ཀྱིས་ཐུགས་འདུན་དག་ཅིང་གཞིས་

ལེན་ཞབས་ཏོག་སོགས་ཀྱང་དངོས་གཙང་ཕུལ། རིང་མིན་ཆར་སྐྱིད་གྲོང་
ནས་རྗེ་བླ་མ་རཏྣ་བྷ་དྲ་སྤྱན་དྲངས་ཏེ། གསང་སྔགས་སྔ་འགྱུར་གྱི་བཀའ་
དབང་དང་ལྗགས་ལུང་རིགས་ཤིན་ཏུ་མང་བ་བཀའ་རྒྱ་ཅན་གྱི་ཆིག་བརྒྱུད་ལ་
སོགས་པའི་རིགས་ཀྱང་རྒྱ་ཆེར་སྐྱབས་མགོན་ལྷན་རྒྱས་ནས་ཞུ་གནང་མཛད་
དོ། །
སྙིང་པོའི་བསྟན་ལ་གྲུབ་མཆོག་བྱེ་བ་སྙེད། །
མངོན་པར་སངས་རྒྱས་རྡོ་རྗེའི་གདན་མཛེས་བྱེད། །
འོག་མིན་སྟོན་པའི་སྐུ་དང་གནོད་གནས་གྲོང་། །
ས་ལ་འཕོས་འདྲའི་གནྡྷོ་ལ་བསྐྲུན་ཏེ། །
དམ་ཚིག་ཡེ་ཤེས་མཉམ་ཉིད་རབ་གནས་པའི། །
བྱིན་རླབས་དགེ་མཚན་ལྷ་མིའི་མཆོད་པ་ཡིས། །
བསོད་ནམས་ལྷས་རྩེན་ཕ་མཐར་མ་ཤོང་ནས། །
བྱང་ཆེན་དབྱིངས་སུ་བསྔོ་བའི་རྒྱ་ཡིས་བཏབ། །
བསྐལ་བཟང་རྒྱལ་བ་རྒྱ་མཚོའི་སྤྱི་གཟུགས་མཆོག །
བསྙེན་ནས་བྱས་པ་དྲིན་གཟོའི་བཀུར་སྟི་བགྱིས། །
ཉི་འོག་དབུས་ཀྱི་ཆེ་དགུ་མ་ལུས་པ། །
མགོན་ཁྱོད་གུས་པས་མཆོད་ལ་རྟག་ཏུ་བྲེལ། །

ཡུལ་གྱི་མཆོག་གྱུར་ནེ་པ་ལ་ཞེས་པའི། །
དགེ་མཚན་གཟིགས་ནས་རིགས་བདག་གཙུག་ཏུ་བསྟེན། །
མཚན་དཔེའི་ཟླ་གསར་བྲོ་ནད་སྒྲ་གཅན་གྱི། །
གཡུལ་ལས་རྒྱལ་བའི་དགེ་མཚན་འོད་དཀར་བརྡལ། །
༼༡༧༥༧༽དབང་ཕྱུག་སྟེ་མེ་གླང་ལོ་གསར། དགའ་སྟོན་སོགས་
སྔར་བཞིན་སྤྲོས་པ་རྒྱལ་བ་མཆོག་དང་དཔའ་བོ་རིན་པོ་ཆེ་ལྷན་རྒྱས་སོགས་
ཚང་མར་བསྩལ། ལྷ་ལྡན་དུ་གོང་ཞབས་རིན་པོ་ཆེར། རྗེ་དེ་ཉིད་ཀྱི་གསང་
རྒྱ་བཀྲོལ་ཏེ་དགོངས་རྫོགས་འབུལ་བ་དང་། མཆོད་རྟེན་ཆེན་པོའི་རབ་
གནས་སྐོར་སོགས་ཞུ་བར་དྲུང་ཡིག་དང་མཆོད་དཔོན་དཔོན་གཡོག་རྣམས་
ཆེད་རྫོངས་གནང་བ་རེ་བ་དོན་ལྡན་གྱིས་བདེ་བར་འབྱོར། གུང་ཐང་རྫོང་སྡོད་
ཐུན་མོང་སོགས་དོན་གཉེར་རྣམས་ལ་ཚེ་དབང་རྗེས་གནང་གི་རིམ་པའང་
འདོད་སྦྱར་བསྩལ། གོང་ཞབས་བཀའ་བློན་རྣམས་ཀྱིས་གཙོས། ཀུན་གྱི་
སྲོག་ཤིང་གསར་པ་ཧ་ཅང་ཆེས་པ་དང༌། དུས་འཁྲུགས་སོགས་ཀྱི་ལམ་
བགྲོད་དཀའ་བ་བཅས་གདན་དྲངས་པ་བློར་མ་ཤོང་བས། རྙིང་པར་ཆ་
བཞག་གིས་ཉམས་གསོ་སྐོར་ཅི་མྱུར་འགྲུབ་པ་ལེགས་ཚུལ་བཀའ་མཆིད་
བསྩལ་ཀྱང་། རིག་འཛིན་མཆོག་གི་དགོངས་བཞེད་ལྟར་དེ་ཉིད་ཐུགས་རྗེས་
འགྲུབ་ཡོང་ཞེས་སྐྱབས་མགོན་ལྷན་རྒྱས་ནས་ཀྱང་། གཞན་དྲིང་མེད་པའི་

ཐུགས་བསྐྱེད་སྨོན་ལམ་སྟོབས་དང་། དཀར་ཕྱོགས་སྐྱོང་བ་རྣམས་ཀྱིས་མཐུ་
བསྐྱེད་པས། གོརྵ་རྒྱལ་པོ་ནས་སྲོག་ཤིང་འདྲེན་མིའི་དཔུང་ཉིས་སྟོང་བརྒལ་
བ་བསྐུལ་ཏེ། རྒྱབ་གཉེར་བཅས་པའི་སྲོག་ཤིང་རིན་པོ་ཆེ་གདན་དྲངས་
ཤིང་། སྐབས་སུ་རྒྱལ་པོ་རང་ཉིད་གཟིགས་གཏོགས་ལ་བྱོན་པ་སོགས་ལས་
འོར་ཤིན་ཏུ་ཆེ་བས། མེ་བྱི་ཟླ་བ་བཅུ་གཉིས་པའི་ཚེས་ཉི་ཤུ་ལ་ཡམྦུའི་ས་
མཚམས་ཀྱི་ལ་རྩེར་བདེ་བླག་ཏུ་གདན་དྲངས་པས་ལྷན་རྒྱས་དགྱེས་པ་བསྐྱེད་
ཅིང༌། གོཪྵ་རྒྱལ་བློན་ལ་ལེགས་གསོའི་གསེར་དངུལ་དང་། རྟ་ལ་སོགས་
པའི་གསོལ་རས་རྒྱ་ཆེར་བསྩལ། སྐྱབས་རྗེའི་ཞབས་འབྲིང་རྣམས་ཀྱིས་ཀྱང་
ལེགས་སྐྱེས་གནང་།
གོང་ས་རྒྱལ་བ་རིན་པོ་ཆེ་ཞིང་འདིའི་གདུལ་བྱ་རེ་ཞིག་རྫོགས་པས་
དགོངས་པ་ཆོས་དབྱིངས་སུ་ཐིམ་ཚུལ་བསྟན་པར་བརྟེན། མཛོད་དྲུང་ཡིག་
དཔོན་གཡོག་རྣམས་དགོངས་རྫོགས་ཞལ་འདེབས་འབུལ་བར་ཆེད་གཏོང་
གནང་བ་ཡང་འཁོར། སྲོག་ཤིང་རིན་པོ་ཆེ་ཡམྦུའི་དཔུང་ཆེན་པོའི་གདན་
དྲངས་པ་དཀའ་ཚེགས་མེད་པར་མཆོད་རྟེན་ཆེན་པོའི་སྐུ་མདུན་དུ་མེ་གླང་ཟླ་བ་
གསུམ་པའི་ཚེས་གསུམ་ལ་ཕེབས། སྲོག་ཤིང་གི་རིང་ཐུང་ཁྲུ་བཞི་བཅུ་ཞེ་
དགུ་དང་མཐོ་གང་ཡོད་པར་དབུ་ཞབས་བྱི་དོར་གྱིས་ཕྲན་ཚེགས་སྙོམས་
སྐབས། འོ་མའི་རྒྱུན་བབས་པ་སོགས་ངོ་མཚར་བའི་ལྟས་ཀྱང་དཔག་མེད་

བྱུང་བ་ཀུན་གྱིས་མཐོང་ཞིང་བལ་བོད་རྣམས་སུ་རླུང་ལྟར་གྲགས།
ཟླ་བ་གསུམ་པའི་ཚེས་བཞི་ཉིན་སྲོག་ཤིང་རིན་པོ་ཆེ་གྱེན་དུ་བསླང་བ་
སོགས་ལེགས་བྱས་ཡར་ཟླ་ལྟར་འཕེལ། བུམ་ལྡིར་གྱི་རྡོ་བརྩིག་སོགས་ཀྱང་
རིམ་པས་དབུ་ཚུགས། སྐྱབས་རྗེ་རིག་འཛིན་ཆེན་པོ་ནས་དགོངས་གཏད་ཀྱིས་
བྲེ་སྟེང་དུ་འཕགས་ཡུལ་གྱི་གྲུབ་ཐོབ་སོགས་གསེར་ཟངས་ཀྱི་སྐུ་བརྙན་
དང་། གསེར་ཟངས་ཀྱི་རྒྱལ་མཚན། ཆོས་འཁོར། གདུགས། ཏོག་དང་
བཅས་པ་རྣམས་ཀྱང་སྐྱབས་མགོན་དེ་ཉིད་ནས་དགོངས་པ་གཏད་བཞིན།
མཆོད་རྟེན་གྱི་ཞབས་ཏོག་དཔྱིས་ཕྱིན་པ་བསྒྲུབས་པར་གནང་བས། འཕྲལ་
ཕུག་སྲ་མཛེས་ཕུལ་དུ་བྱུང་བ་གྲུབ་ཉེ་སྐབས། བསྟན་པའི་གསལ་བྱེད་ཆུ་
བཟང་སྤྲུལ་སྐུའི་ཡང་སྲིད་ཁྲིར་བཀོད་དང་། གཞན་དོན་འགའ་ཞིག་བཅས་
པར་ལ་སྟོད་ཕྱོགས་སུ་ཆིབས་བསྒྱུར་གནང་།
དཔལ་མོ་ཆོས་སྡིངས་སུ་ཐབ་བསུ་དང་སེར་སྦྲེངས་སོགས་མཆོད་
པའི་བཀོད་པ་དུ་མ་དང་བཅས་ཏེ་ཞབས་པད་བཀོད། སྤོང་རོང་རྗེ་འབངས་
རྣམས་ནས་གཞིས་ལེན་རྒྱས། མངོན་དགའ་ཞབས་དྲུང་དཀའ་ཆོས་གསན་
པར་ཕེབས། ཆོས་ཞུའི་དོན་གཉེར་རྣམས་ལ་སྒྲུབ་ཐབས་རྒྱ་མཚོ་འདོད་འཇོའི་
བུམ་བཟང་སོགས་དབང་ཆོས་མང་བར་བསྩལ། གཟིམས་ཁང་དཀར་པོར་
སྐྱབས་མགོན་རིན་པོ་ཆེའི་སྐུ་གདུང་རིན་པོ་ཆེ་བཞུགས་སར། དུས་བཟང་

པོའི་ཐོ་རེངས་རྒྱལ་དབང་མཆོག་ནས་མཇལ་བར་ལན་གཉིས་ཙམ་ཕེབས་པར་
ཐོར་ཟླ་སོགས་མེད་རུང་། སྣང་ཆ་ཤིན་ཏུ་ཆེ་བས་སྐུ་མི་ངལ་བའང་བླ་མའི་
ཐུགས་རྗེ་ཡིན་ཞེས་དགྱེས་པ་ཆེན་པོ་མཛད།
དིང་རིའི་ཕེབས་ལམ་དུ་ཆིབས་ཆེན་ཅུང་ཟད་འཚུབ་པས་ཆིབས་
བཤོལ་མཛད། འོན་ཀྱང་སྐུ་ལ་སྐྱོན་དྲིས་མ་རེག་པས་དེ་འཕྲལ་ཆིབས་ཀྱང་
སྤོ་བ་གནང་སྟེ་ལྷ་སྡིངས་སུ་ཕེབས། དྲུང་ཡིག་དཔོན་གཡོག་གིས་སྔོན་ལུང་
ཆུ་བཟང་སྤྲུལ་སྐུའི་ཡང་སྲིད་གདན་ཞུས་ཀྱིས་ཕེབས་པའི་སྒྲུབ་བཙུན་རྣམས་
ནས་སེར་སྦྲེངས་སོགས་བཀོད་གཤོམ་བསྟར། གཟའ་ཚེས་བཟང་བར་སྤྲུལ་
སྐུའི་གཙུག་ཕུད་བཞེས། མཚན་མི་ཕམ་འཇམ་དབྱངས་གྲུབ་པའི་བློ་གྲོས་
ཞེས་གནང་སྟེ་ཁྲི་འདོན་བཀྲ་ཤིས་མངའ་གསོལ་མཛད། རང་གི་སྒྲུབ་བཙུན་
རྣམས་ནས་འཁོས་དཔག་གི་ཁྲི་འབུལ་དགའ་སྟོན་སོགས་ལེགས་བྱས་སྤེལ།
སྒྲུབ་བཙུན་རྣམས་ལ་སོ་སོའི་རེ་འདོད་ཀྱི་བཀའ་དབང་ཆོས་སོགས་བརྩེ་བས་
བསྐྱངས། བྲག་སྟོད་ཀྱི་རྡོ་རྗེ་སློབ་དཔོན་བགྲེས་པོ་ཡང་འབོད་མི་གནང་བས་
དཔལ་མགོན་ལྕམ་དྲལ་གྱི་ཆོ་ག་ཕྱག་ལེན་སོགས་བཀའ་འདྲི་ཞིབ་ཏུ་བསྩལ།
མཐར་གྱིས་དིང་རི་ཁུལ་གྱི་སྦྱིན་བདག་དད་འབྱོར་གྱིས་མཐོ་བ་སོ་སོའི་གདན་
ཞུས་ཀྱིས་ཁྲོམ་དབང་སོགས་རེ་འདོད་བསྐང་བར་མཛད།
ནས་ལུང་དུ་རྣལ་འབྱོར་དབང་ཕྱུག་ཆེན་པོ་དཔལ་བིརླ་པའི་སྣང་བརྙན་

མཚུངས་བྲལ་བཞུགས་པའི་གཙུག་ལག་ཁང་དུ་སྟན་འཇགས། གནས་ཆེན་
ལ་ཕྱིའི་ནང་རྟེན་མཚན་ལྡན་ནམ་མཁའ་བས་བཞེངས་པའི་བཅོམ་ལྡན་འདས་
དཔལ་མཁའ་འགྲོ་རྒྱ་མཚོ་དང་། དཔལ་དུས་ཀྱི་འཁོར་ལོའི་གསེར་སྐུ་བྱིན་
རླབས་ཀྱི་གཟི་འོད་འབར་བའི་སྣང་བཪྙན་ཁྱད་འཕགས་ཟུང་ཆབས་ཅིག་ཏུ་
གདན་དྲངས་གནང་བའང་གནས་འདིར་འབྱོར། ཕེབས་འཕྲལ་སྐུ་ཁྲུས་
གསོལ་བ་དང་། ཞལ་གསེར། སྤྱན་དབྱེ། ཐུགས་སྨོན། བདེན་ཚིག །
ལྷ་རྫས་ལེ་ཚན་ཚོགས་དང་ཀུན་ཏུ་བཟང་པོའི་མཆོད་སྤྲིན་སྤྲོས། སྨན་ཁབ་
སྟོད་སྨད་སོགས་སྡེ་དཔོན་རྣམས་ཀྱིས་གསོལ་བཏབ་བཞིན་ཚེ་དབང་སོགས་
འདོད་དོན་བསྩལ།
སླར་སྐྱིད་གྲོང་བྱམས་པ་སྤྲིན་གྱི་གཙུག་ལག་ཁང་དུ། སྐྱབས་མགོན་
དཔའ་བོ་རིན་པོ་ཆེ་དང་ལྷན་རྒྱས་ངོས་སྔར་གྱི་བསྟི་གནས་དངོས་གྲུབ་ཕུག་ཏུ་
སྟན་འཇགས། སྐྱབས་མགོན་དམ་པ་མཆོད་རྟེན་ཆེན་པོའི་རབ་གནས་ལ་
ཕེབས་བཞེད་ཀྱིས། འཕགས་མཆོག་ཝ་ཏིའི་སྤྱན་སྔར་བརྟག་བསྒྲིལ་ཕུལ་བ་
མ་ཐོན་པར་བརྟེན། དཔའ་བོ་རིན་པོ་ཆེ་སྐུ་འཁོར་བཅས་དང་། མཆོག་གི་སྐུ་
ཚབ་ལོ་རི་སྤྲུལ་སྐུ་རིན་པོ་ཆེ། སྡེ་པ་དྲུང་ཡིག །སྒར་བྱིངས་སོགས་ནེ་པ་
ལར་བཏེག །
རང་བྱུང་མཆོད་རྟེན་ཆེན་པོའི་ཞིག་གསོ་མཚུངས་མེད་ཕུལ་ཕྱིན་

ལེགས་པར་གྲུབ་པ་འཛམ་གླིང་མཛེས་པའི་རྒྱན། བསོད་ནམས་ཀྱི་ཞིང་
མཆོག་དམ་པ། འཇིག་རྟེན་གསུམ་གྱིས་མཆོད་པར་འོས་པ་དེ་ཉིད། རྒྱལ་
དབང་རིན་པོ་ཆེ་ནས་མེ་གླང་རྒྱལ་ཟླའི་དུས་ཚེས་འགྲུབ་སྦྱོར་བཟང་པོའི་
ཉིན། དངོས་གྲུབ་ཕུག་ཏུ་སྟ་གོན་སོགས་སྔོན་འགྲོའི་སྒོ་ནས། རྒྱུད་སྡེ་རིན
པོ་ཆེའི་དཀྱིལ་འཁོར་ཞལ་ཕྱེ་སྟེ། རབ་ཏུ་གནས་པའི་བྱིན་རླབས་ཐུགས་སྨོན་
གྱི་དགོངས་གཏད་གནང་བ་དང་དུས་མཚུངས་སུ། རྣམ་འདྲེན་དཔའ་བོ་རིན་
པོ་ཆེས་སྤྱན་རས་གཟིགས་རྒྱལ་བ་རྒྱ་མཚོའི་དཀྱིལ་འཁོར་ཞལ་ཕྱེ་ནས་བྱིན་
འབེབས་དང་། མངའ་གསོལ་ཐུན་མོང་མ་ཡིན་པ་སོགས་ནན་ཏར་བཀའ་
དྲིན་བསྩལ།
རྒྱལ་དབང་མཆོག་གིས་སྐྱིད་གྲོང་ནས་རབ་གནས་དགོངས་གཏད་
གནང་བས། རབ་ཏུ་གནས་པའི་མེ་ཏོག་རྣམས་མཆོད་རྟེན་ཆེན་པོར་དངོས་སུ་
བབས་པ་མཆོག་དམན་ཀུན་གྱི་དབང་པོའི་སྤྱོད་ཡུལ་དུ་གྱུར་པའི་ངོ་མཚར་གྱི་
ཆོ་འཕྲུལ་གསལ། མཆོད་རྟེན་རིན་པོ་ཆེའི་ཞིག་གསོར་མཐུན་རྐྱེན་གནང་བ་
རྣམས་ནི། དཀར་ཆག་ཟངས་ཡིག་ཏུ་འཁོད་བཞིན་དང་། གནས་སྐབས་
མཐར་ཐུག་གི་ཕན་ཡོན་ཡང་རྒྱ་ཆེར་བཀའ་བསྩལ་ཞིང་། གཞན་ཡང་།
དཔལ་ལྡན་བླ་མ་འདྲེན་མཆོག་འཁོར་ལོའི་མགོན། །
ཐུགས་དགོངས་ཆོས་ཀྱི་དབྱིངས་སུ་རྫོགས་པ་དང་། །

འབྲས་བུ་བདེ་གཤེགས་སྙིང་པོ་ཡོངས་ཁྱབ་ཅིང་། །
ཁྱད་པར་ལས་བྱེད་འབྲེལ་ཐོག་མཐའ་དག་དང་། །
རྒྱུ་སྦྱོར་ཡོན་བདག་ཆེ་ཕྲ་ལ་སོགས་པའི། །
རྣམ་དཀར་དགེ་བའི་ས་བོན་གང་བཏབ་པ། །
བྱང་ཆུབ་ལྗོན་པའི་སྙིང་པོར་སྨིན་གྱུར་ཅིག །
རྫོགས་ལྡན་བདེ་དྲོད་སྣང་བ་གསལ་གྱུར་ཅིག །
ཅེས་སོགས་ཐུགས་སྨོན་མཚམས་སྦྱོར་ནན་ཏན་གནང་ངོ་། །
༼༡༧༥༨༽འབྲུ་མང་པོ་སྟེ་ས་སྟག་ལོའི་རང་ཞལ་ངོམས་པའི་རྟེན་
འབྱུང་དགའ་སྟོན་འཆར་ཅན་གནང་། བལ་ཡུལ་དུ་རྣམ་འདྲེན་དཔའ་བོ་རིན་
པོ་ཆེ་སྒར་ཕན་ཚུན་བཅས་ནས། ཆོ་འཕྲུལ་དུས་ཆེན་ལ་མཆོད་རྟེན་ཆེན་པོ་
རྣམ་གཉིས་སུ་ཚོགས་མཆོད་རྒྱས་པ་དང་། སྐུ་དཀར་ཡང་སྨིན་དྭངས་
གསོལ་བར་མཛད། སྐྱབས་རྗེ་དཔའ་བོ་རིན་པོ་ཆེ་བལ་ཡུལ་ཕྱོགས་ཀྱི་གནས་
གཟིགས་སོགས་གྲུབ་པས་ཕྱིར་ཕེབས། ནེ་པ་ལར་འབྲུམ་དོག་ཆེ་བའང་སྐུ་
འཁོར་ཚང་མ་ཉེས་སྐྱོན་བྲལ་བས་བགྲོད་བདེ་བྱུང་། རྣམ་འདྲེན་དཔའ་བོ་རིན་
པོ་ཆེའི་ཞབས་བརྟན་དུ་ཞི་རྒྱས་ཀྱི་སྦྱིན་སྲེག་གྲངས་མང་རྒྱལ་དབང་མཆོག་
གིས་གནད་སྨིན་མཛད།
རིག་འཛིན་མཆོག་གི་ཞལ་ཆེམས་སུ། སྐུ་གདུང་རིན་པོ་ཆེ་ཞུགས་

འབུལ་དབུས་གཙང་སོགས་གར་འབབ་བོད་ཀྱི་ས་གནད་ཆེ་བའི་གནས་ཆེན་དུ་
བགྱིས་ན་མཐའ་དམག་བཟློག་ཅིང་བོད་འབངས་བདེ་བའི་བཙས་སུ་འགྱུར་
ཞེས་བཀའ་སྩལ་ཕེབས་པར། སྐྱབས་མགོན་ལྷན་རྒྱས་ནས་སྐུ་གདུང་རིན་པོ་
ཆེ་བཞུ་སྦྱངས་གནས་ཡུལ་གང་ལེགས་ཐུགས་རྗེ་ཆེན་པོ་ཝ་ཏིའི་སྤྱན་སྔར་
བརྟག་བསྒྲིལ་འབུལ་གནང་གིས་གནས་ཆེན་རི་བོ་དཔལ་འབར་དུ་བབས།
དཔལ་མོ་ཆོས་སྡིངས་སུ་ཞབས་འབྲིང་སྐུ་ཚབས་བཅས་པས་སྤྱན་དྲངས་
གནང་། ལྷན་རྒྱས་མཆོག་ཀྱང་དཔལ་འབར་དུ་ཕེབས། སྐུ་གདུང་རིན་པོ་ཆེ་
སེར་སྦྲེངས་ཀྱིས་མདུན་བསུས་ཏེ་གཙུག་ལག་ཁང་དུ་ཀུན་བཟང་མཆོད་སྤྲིན་
གྱིས་བརྒྱན་པའི་དབུས་སུ་བཞུགས།
སྐྱབས་མགོན་ལྷན་རྒྱས་དང་། ལོ་རུ་སྤྲལ་སྐུ་རིན་པོ་ཆེ། ཞམ་
འབྲིང་འདུས་པ་རྣམས་ནས་མཆོད་འབུལ་ཟླ་བར་ཉེ་བའི་བར་བསྒྲུབས། སྣྲོན་
ཟླའི་དུས་ཚེས་དགེ་བར་སྐུ་གདུང་ཡིད་བཞིན་ནོར་བུ་བཞུ་སྦྱངས་གནང་བའི་རྡོ་
རྗེ་སློབ་དཔོན་སྐྱབས་མགོན་ལྷན་རྒྱས་ནས་དགོངས་གཏད་བཀའ་དྲིན་
བསྐྱངས་ཏེ། སྔ་ཕྱིར་མི་ཚོགས་ཤིན་ཏུ་མང་བས་དམ་ཚིག་གཙང་མིན་སྣ་
ཚོགས་ལ་བརྟེན། དང་པོར་འཚུབས་ཀྱི་རྣམ་པ་ཅུང་ཟད་བྱུང་ཞིང་། དེ་རྗེས་
དགེ་མཚན་གྱི་ལྟས་བསམ་ལས་འདས་པ་བྱུང་སྟེ། སྐུ་ཁྲུས་ཀྱི་ཚུལ་དུ་ཆར་
གྱི་རྒྱུན་ཆེར་བབས་ཤིང་། གདུང་ཁང་རིན་པོ་ཆེ་བདུན་ཕྲག་བར་རྒྱས་བཏབ་

ནས་ཞལ་དབྱེ་བའི་ཚེ་སྐུ་གདུང་རིང་བསྲེལ་བསམ་གྱིས་མི་ཁྱབ་པ་རྣམས།
སྐྱབས་མགོན་ཟུང་གི་ཕྱག་བསྟར་ཁོ་ནས་གདན་ཞུ་གནང་བའི་ཟ་མ་ཏོག་ཏུ་
བཞུགས་སུ་གསོལ་ཏེ། ཉིན་རེ་བཞིན་དུ་མཆོད་པའི་སྤྲིན་གྱིས་མཆོད།
སྔོན་ཐུབ་པ་ཟས་གཙང་སྲས་མྱ་ངན་འདས་པའི་ཚུལ་བསྟན་པའི་ཚེ་
སྐུ་གདུང་རིན་པོ་ཆེ་ཆ་བརྒྱད་དུ་བགོས་པ་ལྟར། སྐུ་གདུང་རིང་བསྲེལ་རྣམས་
ཆ་བརྒྱད་ཀྱི་རྣམ་པ་མཛད་པ་ནི་རྒྱལ་བ་ཡབ་སྲས་ལྔ། ཁམས་སུ་གདན་ས་
དང་། དབུས་གཙང་མངའ་རིས་སོགས་གྲྭ་སློབ་སྦྱིན་བདག་རྣམས་ལ་རྟེན་
སྐལ་དང་། གདུང་ཚྭ་ལ་སོགས་པ་བསོད་ནམས་གསོག་པའི་ཞིང་མཆོག་
རྟེན་དུ་བསྩལ། གདུང་འབུམ་ནི་རྡོ་ལས་རང་བྱོན་ལྟར་བཟོ་བཀོད་འཕགས་
པའི་བྱང་ཆེན་མཆོད་རྟེན་ཐོག་ཚད་གཉིས་ལོངས་པ། བུམ་ལྡིར་ནང་དུ་གུ་རུ་
དྲག་པོ་མཐིང་གའི་སྐ་བརྙན་བཞུགས་ཤིང་། གདུགས་ཏོག་ཟངས་གསེར་
ལས་གྲུབ་པའི་ངོ་མཚར་གྱི་ཕུང་པོ་དེ་བཞིན་བལ་པོའི་རྡོ་བཟོ་བ་རྣམས་ནས་
མཆོག་གི་བཀའ་ཡོད་ལྟར་ཕུལ་ཕྱིན་བསྒྲུབས།
སྐྱབས་མགོན་ཆེན་པོ་ལྷན་རྒྱས་ནས་ཀྱང་གདུང་འབུམ་གྱི་རྩིག་རྡོ་
བསྣམས་ཏེ་འབུལ་བ་སོགས་མཛད། གདུང་ཤ་རཱི་རམ་རིན་པོ་ཆེའི་སྒྲོམ་བུ་
གང་བ་སོགས་གཟུངས་གཞུག་བྱིན་ལྡན། དབུ་ཐོག་ཆར་ཁེབས་དང་བཅས་
པ་གེགས་མེད་གྲུབ་པར། སྐྱབས་མགོན་ལྷན་རྒྱས་ནས་རབ་ཏུ་གནས་པའི་མེ་

ཏོག་དང་མངའ་གསོལ་སོགས་རྒྱ་ཆེར་བསྩལ། གཏེར་སྲུང་ཇོ་མོ་རྒྱ་གར་མ་
སོགས་སྲུང་མ་མཐུ་ལྡན་རྣམས་ལ་བཅོལ་གཏད་ནན་ཏན་མཛད། དཔལ་
གཉོས་མགོན་ལྕམ་དྲལ་གྱི་རྡོ་སྐུ་རིན་པོ་ཆེའང་གནས་འདི་ཉིད་དུ་བསྒྲུབས།
དཔལ་འབར་སྒྲུབ་སྡེར་ཕེབས་ཏེ་གྲྭ་བཙུན་རྣམས་ལ་གུར་དྲག་གི་
བཀའ་དབང་རྗེས་གནང་དང་ལྗགས་ལུང་ཞལ་གདམས་སོགས་མང་བ་
བསྩལ། བལ་ཡུལ་བྱ་རུང་ཁ་ཤོར་གྱི་མཆོད་རྟེན་དང་། རི་བོ་དཔལ་འབར་
ཐུན་མོང་གི་གནས་འཛིན་བླ་མ་གདུང་བརྒྱུད་པར། གདུང་རྟེན་རིན་པོ་ཆེར་སྲི་
ཞུ་ཉམས་ཆག་མེད་པར་དགོས་ཚུལ་གྱི་བཀའ་ནན་ཕེབས། བལ་བོད་རོང་
མཚམས་ཀྱི་སྐྱེ་དགུ་རྣམས་འབྲེལ་ཚད་དོན་ལྡན་གྱི་སྨིན་གྲོལ་ལ་བཀོད།
འཇིགས་བྲལ་མཆོག་གི་བསྟི་གནས་དཔལ་མོ་ཆོས་སྡིངས་སུ་ལྷན་
རྒྱས་ཞབས་པད་བཀོད། གནས་འདིར་རིག་འཛིན་ཆེན་པོའི་ཞབས་འབྲིང་
རྣམས་ནས་རྗེ་དེ་ཉིད་ཀྱི་དགོངས་རྫོགས་སུ། སྐྱབས་མགོན་ལྷན་རྒྱས་སྒར་
ཕན་ཚུན་བཅས་པར་འབུལ་འགྱེད་སོགས་ལན་གཅིག་མ་ཡིན་པ་དཔྱིས་ཕྱིན་
བསྒྲུབས།
དོལ་པོའི་བླ་མ་རྟ་མགྲིན་ལ་རྡོ་རྗེ་ཕུར་པ་ཇོ་མོ་ལུགས་ཀྱིས་མཚོན་ཕྲན་
ཚེགས་གལ་ཆེའི་རིགས། སྐྱབས་མགོན་ལྷན་རྒྱས་ཀྱིས་གསན་པ་གནང་
སྟེ། དངོས་པོའི་མཎྜལ་ཡང་རྒྱས་པར་བསྩལ།

འདི་སྐབས་རྒྱལ་དབང་ཞྭ་དམར་ནག་དང་སི་ཏུ་རིན་པོ་ཆེ་རྣམས་ཀྱི་
སྐུ་ཚབ་དྲུང་ཡིག་ཀརྨ་བཟང་ལྡན། མགྲོན་གཉེར་དོན་གྲུབ་དཔལ་བཟང་དག་
དང་། ལྷན་རྒྱས་ནས་ཕྱག་མཛོད་རྣམ་གཉིས། རྗེ་དེ་ཉིད་ཀྱི་ཞམ་རིང་བཅས་
འཛོམས་ཐོག་ནས། རིག་འཛིན་དེ་ཉིད་ཀྱི་ཕྱག་རྫས་དབུས་གཙང་ཁམས་
གསུམ་སོགས། སྐྱེས་ཆེན་དམ་པ་གང་ན་སུ་བཞུགས་རྣམས་ལ་འབུལ་རྒྱུ་
དང་། དགོན་གནས་རྣམས་སུའང་མང་འགྱེད་མཆོད་འབུལ་སོགས་གང་ལ་
ཅི་དགོས་གནང་རྒྱུར་སྐྱབས་རྗེ་ལྷན་རྒྱས་ཀྱི་བཀའ་བཀོད་བཞིན་བསྒྲུབ་རྒྱུའི་
སྟ་གོན་མཛད། སྤོང་རོང་ནས་རྗེ་དེ་ཉིད་ཀྱི་གདུང་རྟེན་རྟེན་བཞེངས་མཛད་པ་
གེགས་མེད་གྲུབ་སྟེ། གཟུངས་འབུལ་རབ་གནས་སོགས་སྐྱབས་མགོན་རྣམ
གཉིས་ནས་བཀའ་དྲིན་བསྐྱངས། དཔལ་མོ་ཆོས་སྡིངས་ཀྱི་གྲྭ་རིགས་རྣམས་
ལ༑ དགེ་ཚུལ་དང་བར་མ་རབ་བྱུང་གི་སྐྱབས་སྡོམ་བསྩལ།
མངའ་རིས་གློ་བོ་ནས་བསྟན་པའི་སྦྱིན་བདག་ཆེན་པོ་ཡུམ་སྲས་བློན་
འབངས་དང་བཅས་པ་མཇལ་ཞུར་འབྱོར། སྐྱབས་མགོན་ལྷན་རྒྱས་ནས་
ཆོས་དང་ཟང་ཟིང་གཉིས་ཀའི་སྦྱིན་པས་ཚིམས་པར་བསྩལ། སྔོན་ནས་རིག་
འཛིན་ཆེན་པོར་དམ་ཚིག་གི་སེལ་ཆེ་ཞིང་བསྒྲལ་འོས་ཞིང་བཅུར་གྱུར་ངེས་ཀྱི་
གྲྭ་དཔོན་བུ་ཚ་བདུན་བརྒྱུད་དང་བཅས་པར། སྐྱབས་མགོན་རྣམ་གཉིས་ནས་
ཐུགས་ཀྱི་དམོད་པ་བོར་ཞིང་འདུས་སྡེ་ཕན་ཚུན་ནས་ཀྱང་མདོ་སྒྲུབ་དང་ཚོགས་

ཁྲོ་ཁ་བྱོ་བ་སོགས་གནང་དགོས་བྱུང་བར། མཆོག་གསུམ་བདེན་མཐུ་བསླུ་བ་
མེད་པ་དང་། རྒྱུ་འབྲས་ནམ་ཡང་མི་གཞིལ་བས། འཕྲལ་དུ་ངན་སྔགས་ཀྱི་
ལུགས་བྱས་ནས་ཆོ་འཕྲུལ་སྲོག་སེལ་ཡོང་དགོས་རྒྱུར་ཅི་ཡང་མ་བྱུང་ཞེས་
ཟེར་ཡང་། ཕུག་ཏུ་མི་རབས་རྩད་ནས་སྟོངས་ཤིང་མནར་མེད་དམྱལ་བར་
འཚོད་པའི་དུཿ ཁ་དང་། གནས་སྐབས་གང་བསམ་ཐོག་ཏུ་མི་འབབ་པ་
དེའང་བཀའ་ཆད་ཡིན་པས། ཕྱོགས་སུ་ལྷུང་བ་རྣམས་ཀྱིས་བུ་ལོན་བཞིན་དུ་
སྙེག་པར་མི་འོས་སོ། །སྤོང་རོང་རྗེ་འབངས་རྣམས་ཀྱི་རིམ་གྲོར་གཏོར་ཆེན་
ཞིག་ཞུས་པར། གཟིམས་ཁང་དཀར་པོར་ཆེད་ཕེབས་ཀྱིས་གནང་།
བླ་མ་ལོ་རུ་སྤྲུལ་སྐུ་རིན་པོ་ཆེ་སྤངས་རྟོགས་ཡོན་ཏན་གྱིས་མངོན་པར་
མཐོ་བ་གང་ལ། རིག་འཛིན་ཆེན་པོའི་གསུང་ཐུན་མོང་མིན་པ་འགའ་ཞིག་གི་
ལྗགས་ལུང་སྐྱབས་མགོན་ལྷན་རྒྱས་ནས་གསན། དེ་རྗེས་སྤྲུལ་སྐུ་རིན་པོ་
ཆེའང་སྐྱིད་གྲོང་ཕྱོགས་སུ་ཕེབས། རྒྱལ་བའི་དབང་པོ་ཡབ་སྲས་རྣམས་ཀྱི་
སྐུ་ཚབ་བཅས་གྲམ་མཚོ་རྫོང་ཕུག་འདི་བཞིན་ཕྱག་རྒྱ་ཆེན་པོ་དོན་བརྒྱུད་ཀྱི་རྟེན་
འབྲེལ་ལ་དགོངས། རྒྱལ་དབང་མཆོག་ལ་ཕུལ་བ་བདག་གིར་བཞེས།
བྲག་སྟོད་ནས་རྡོ་རྗེ་སློབ་དཔོན་འབྱོར་བས། དཔལ་མགོན་ལྕམ་དྲལ་གྱི་
བསྐང་བ་དང་གདངས་དབྱངས་ཕྱག་ལེན་སོགས་ཕྲ་རགས་ཞམ་རིང་དབུ་
མཛད་ཅན་ལ་སློབ་ཏུ་འཇུག་པ་གནང་སྟེ་དེར་ཟླ་ཤས་བཞུགས། དེ་ནས་

བཏེག་པས་སྐུ་འཁོར་རྣམས་བྱང་བརྒྱུད་ལ་བསྐྱོད་པས་གནས་ཆེན་ཟང་ཟང་ལྷ་
བྲག་གི་མདུན་དུ་སྐུ་ཅུང་ཟད་རྙོག་པས་ཞགཤས་བཞུགས། གདན་ས་ནེ་རིང་
དུ་ཕེབས་བཞེད་ཆེའང་དོན་དུ་མ་ཁེལ་རུང་། ནེ་རིང་ནས་བླ་གྲྭ་རྣམས་མཇལ་
ཞུར་བཅར། ཕྱག་དཔེ་གལ་ཆེའི་རིགས་ཕྲན་ཚེགས་ཕྱག་ཏུ་འབྱོར།
རི་བོ་བཀྲ་བཟང་གི་ཞབས་དྲུང་ཁུ་དབོན་ནས་ཐབ་བསུ་དང་གནས་ཀྱི་
འདབས་སུ་ཕེབས་སྐབས། ངོ་མཚར་འཇའ་སྤྲིན་གྱི་ལྟས་སྣང་སྣ་ཚོགས་
འཆར་བར། བཀའ་ལས། གུ་རུ་པདྨས་རྗེས་སུ་བཟུང་ཞིང་བྱིན་གྱིས་
བརླབས་པའི་ལྟས་ཡིན་ཞེས་ཤིན་ཏུ་མཉེས། རྡོ་རྗེ་འཛིན་པ་ཀུན་བཟང་ཡེ་
ཤེས་ལ་སོགས་སྔོན་ནས་བཀའ་དབང་གསན་འཕྲོའི་བྱང་གཏེར་ཐུགས་སྒྲུབ་
ཀྱི་སྐོར། སྒོས་སུ་རིག་འཛིན་ཆེན་པོའི་ཟབ་གཏེར་དང་དགོངས་གཏེར་ལ་
སོགས་པའི་ཆོས་བཀའ་མང་བའི་དབང་ལུང་ཁྲིད་དང་བཅས་པ་མཐའ་ཆོད་པ་
ཞུབ་གནང་། བཀྲ་བཟང་རི་རྒྱལ་གྱི་རྩེའི་སྒྲབ་ཕུག་ཏུ་ཆེད་ཀྱིས་ཕེབས། གུ་
རུའི་སྣང་བརྙན་མཐོང་གྲོལ་ཆེན་མོར་ཀུན་བཟང་མཆོད་སྤྲིན་གྱིས་རྒྱ་ཆེར་
མཆོད། འདིར་ཡང་རྡོ་རྗེ་འཛིན་པ་ཉིད་ལ་མངའ་དབང་རིན་ཆེན་འབར་བ་
སོགས་དབང་ཆོས་འགའ་ཞིག་ཞུ་བ་གནང་རྗེས་གཏོར་ཆེན་དང་ཚོགས་བརྒྱ་
སོགས་རྒྱ་ཆེར་སྤེལ། མཆོང་ཁང་རྩེར་གནས་གཟིགས་དང་ཅོད་པན་དར་
ཐག་གི་རིགས་ཕོན་ཆེ་བ་གནང་། བཀའ་ལས། སྔར་ནས་གནས་ཆེན་འདིར་

ཕེབས་བཞེད་ཐུན་མོང་མིན་རུང་། རྟ་ལམ་མི་བདེ་བས་བགྲོད་མི་ཐུབ་ཚུལ་
འགའ་ཞིག་གིས་བར་དུ་བཅད། ད་ལམ་གནས་ཆེན་དུ་བརྟོལ་བ་ལེགས་
ཚོགས་ཆེ་ཞེས་དགྱེས་ཚུལ་མཛད། ཞབས་དྲུང་ཁུ་དབོན་རྣམས་ལ་བཀའ་
དབང་གི་རིགས་དགོངས་བཞེད་ལྟར་བསྩལ། གཞིས་ལེན་ཡང་ཆེས་
གཟབས།
དེ་ནས་ངམ་རིང་དུ་ཕེབས། དཔལ་དུས་ཀྱི་འཁོར་ལོ་དང་འཁོར་ལོ་
སྡོམ་པ། དགྱེས་པ་རྡོ་རྗེ་རྣམས་ཀྱི་སྐུ་བརྙན་བྱིན་རླབས་འབར་བར་མཆོད་
སྤྲིན་ལྷ་རྫས་ཕུལ་ཏེ་ཐུགས་སྨོན་གནང་། རྫོང་བཞུགས་རྣམས་ནས་ཕུ་དུད་དུ་
མཛད། རྒྱལ་བ་མ་ཕམ་མགོན་པོའི་སྣང་བརྙན་ཆེན་མོར་སྣང་གསལ་སོགས་
ཀྱིས་མཆོད། འདུས་ཚོགས་རྣམས་ལ་བསྙེན་བཀུར་མཛད། ཞར་ལ་བཟང་
ལྡན་ཆོས་སྡེར་ཞབས་ཀྱིས་བཅགས། མཆོད་ཁང་རྣམས་ཞིབ་གཟིགས་དང་
མཆོད་པའི་ཕྲེང་བའང་སྤེལ། བྱང་འབྲས་སྤུངས་སུ་རྗེ་བླ་མའི་གདུང་རྟེན་
མཇལ་བར་བསྐྱོད། གྲྭ་བཙུན་རྣམས་ནས་སེར་སྦྲེངས་སོགས་འཁོས་དཔག་
གི་དག་སྣང་ཆེ། རྟེན་གསུམ་ལ་མཆོད་པ་དང་ཐུགས་སྨོན་ནན་ཏར་གནང་
ལྷ་རྩེར་བཞུགས་ཐོག་གྲུབ་ཆེན་ཀུན་བཟང་འབྲུག་རྒྱས་གྲྭ་སློབ་དང་བཅས་
འབྱོར་བས་ཆོས་བྲོ་སོགས་འབུལ་གཟིགས་ཕུལ་ཞིང་དགྱེས་པ་བསྩལ། རྫོང་
བཞུགས་རྣམས་ནས་ཀྱང་བཀུར་སྟིས་མཆོད།

གནས་ཆེན་གྲོམ་པ་རྒྱང་གི་གནས་གཟིགས་ཐོག་མཆོད་པའི་བྱེ་བྲག་
སྤེལ་བ་གནང་། གུ་རུའི་སྒྲུབ་ཕུག་ཏུ་བཞུགས་ཞག་དང་། གསེར་ཟངས་
སྤྲུལ་སྐུར་ཡང་ཞལ་མཇལ་བསྩལ། མཐར་གྱིས་རྟག་བརྟན་དམ་པའི་ཆོས་ཀྱི་
གླིང་དུ་ཕེབས། སྔ་དྲོ་གཟིམས་གུར་གྱི་ཐོག་ཏུ་བྱ་རོག་ཟུང་སྐད་ཆེར་སྒྲོག་པ་
ནི་བཀའ་ཡི་སྲུང་མ་རྣམས་ཀྱི་ཕེབས་བསུ་ཡིན་པར་དགོངས། དགེ་འདུན་
རྣམས་ཀྱིས་སེར་སྦྲེངས་དང་སྤྱི་སོ་ནས་ཕེབས་སྤྲོ་ལ་སོགས་པ་གཟབས།
དེར་དཔའ་བོ་རིན་པོ་ཆེའང་ཕེབས་ཏེ་དེར་ལྷན་རྒྱས། སྐྱབས་མགོན་དཔའ་བོ་
སྔོན་ལ་ཕེབས། རྒྱལ་དབང་མཆོག་ཆོས་ལུང་བྱང་རྩེར་ཆིབས་བསྐྱོད་ཀྱི་གྲུ་
ཁ་ཚུན་ཕེབས་པར་རླུང་འཚུབ་སྔར་མ་གྲགས་པ་ལྟ་བུར་བྱུང་བར་བརྟེན།
ཆིབས་བསྒྱུར་བཤོལ་བ་གནང་དགོས་པ་ནི། སྔར་རྗེ་བཙུན་དམ་པ་རང་གི་སྐུ་
དུས་དམ་སེལ་ཆེ་བར་ཆོས་སྲུང་རྣམས་ནས་བཀག་པར་དགོངས། ཕྱིར་
ཕེབས་ཏེ་འབྲས་སྤུངས་རྩེར་སྟན་འཇགས།
རྗེ་བློ་བཟང་རིན་པོ་ཆེར་རྗེ་བཙུན་དམ་པའི་སྐུ་འདྲ་རིན་པོ་ཆེའི་སྐུ་མདུན་
དུ། རྗེ་བཙུན་སྒྲོལ་མགོན་གྱི་རྣམ་ཐར་ཆེན་མོ་དང་རྒྱུད་འགྲེལ་སོགས་ལྗགས་
ལུང་རིགས་མང་ཙམ་གསན། སྤྱི་སོ་ནས་དཔལ་དུས་ཀྱི་འཁོར་ལོའི་སྨིན་
དབང་གསོལ་བཏབ་བཞིན་སྟ་གོན་རྣམས་གཞལ་ཡས་ཁང་དུ་གནང༌།
དངོས་གཞིའི་བཀའ་དབང་འདུ་ཁང་ཆེན་མོར་རས་བྲིས་ཀྱི་སྟེང་ནས་དགེ་

འདུན་འདུས་ཚོགས་དང་ཞམ་རིང་སོགས་ལྔ་བརྒྱ་སྐོར་ལ་བྱིས་པ་འཇུག་པའི་
དབང་བདུན་དང་གོང་མ་ཆེ་ཆུང་། རྡོ་རྗེ་སློབ་དཔོན་བདག་པོ་ཆེན་པོའི་དབང་
མཐའ་རྟེན་བཅས་རྒྱས་པར་བསྩལ། འདུས་ཚོགས་སུ་བསྙེན་བཀུར་མང་
འགྱེད་གནང་། ཨུ་ཙ་ལ་ཆེན་པོ་ཡེ་ཤེས་དངོས་བཞུགས་དཔལ་མགོན་ལྕམ་
དྲལ་གྱི་སྣང་བརྙན་སྤྱན་སྔར་ཐུགས་སྨོན་དུ་ཞག་བཞུགས་གནང༌། དགེ་
འདུན་ཚང་མ་གུས་ཞེན་ཆེ་ཞིང་མཆོག་ནས་ཀྱང་དགོངས་པ་གཏད་པའི་མཆོད་
ཡུལ་ལྟ་བུར་བསྐྱངས། མཆོད་ཁ་ཚང་མར་མཆོད་སྤྲིན་དངུལ་དང་རྒྱ་དཔྱད་
སོགས་མཆོད་རྫས་ཀྱང་གྲངས་མང་འབུལ་བ་གནང་། གཙང་ཁང་དུ་རྫོགས་
པའི་སངས་རྒྱས་རབས་བདུན་གྱི་སྣང་བརྙན་རྣམས་ལ་ཞལ་གསེར་དང་སྤྱན་
དབྱེ། འདུ་ཁང་དུ་བཟང་གོས་སེར་པོ་ལ་རིགས་ལྔའི་ས་བོན་དྲས་བཙེམ་ལས་
གྲུབ་པ་སོགས་དངོས་གཙང་འབུལ་བར་མཛད་དོ། །
༼༡༧༥༩༽མྱོས་ལྡན་ཏེ་ས་ཡོས་ལོ་གསར་དགའ་སྟོན་སོགས་སྔར་
སྲོལ་ལྟར་མཛད། ཆོ་འཕྲུལ་དུས་སྟོན་ལ་རྗེ་བཙུན་དམ་པའི་བཞེངས་པའི་
སངས་རྒྱས་སོགས་ཀྱི་གོས་སྐུ་ཁྱད་འཕགས་རྣམས་མཇལ་བར་གནང་ཞིང་
མཆོད་པ་དང་སྙན་ཤལ་བསྟར། སྡེ་པ་དགེ་སློང་ལ་འདོད་ཆོས་ཁྲིད་ཀྱང་
བསྩལ། དེ་ནས་གནས་ཆེན་ཇོ་མོ་ནང་དུ་ཆིབས་བསྐྱོད་དེ་སྐུ་འབུམ་མཐོང་
གྲོལ་ཆེན་མོ་སོགས་རྟེན་གསུམ་རྣམས་མཆོད་ཅིང་། སྒྲུབ་སྡེ་ཕན་ཚུན་རྣམས་

ནས་གསོལ་བཏབ་བཞིན་སྦྱོར་བ་ཡན་ལག་དྲུག་གི་སྤམ་ཁྲིད་ཀྱང་བསྩལ།
སྤོང་བ་པ་རྣམས་ལ་མང་འགྱེད་ཐོག་ཕག་མོའི་གསུང་ཆོག་གནང༌། སྐུ་
འབུམ་ཆེན་མོའི་ཆོས་འཁོར་གྱི་ནང་དུ་དཔལ་དུས་ཀྱི་འཁོར་ལོའི་དཀྱིལ་འཁོར་
བློས་བསླངས་ཁྱད་འཕགས་ཅན་བཞུགས་པ་ཞིབ་མཇལ་དང་། རྗེ་སྟོན་པ་
བཞི་ལྡན་གྱི་སྐུ་མདུན་དུ་བླ་མའི་རྣལ་འབྱོར་དང་སངས་རྒྱས་རྗེས་དྲན་སོགས་
ཀྱི་ལྗགས་ལུང་ཡང་བསྩལ།
རྗེ་བཙུན་མ་ཕྲིན་ལས་དབང་མོས་བཞེངས་པའི་རྒྱུད་སྡེའི་སྔགས་ཐང་
རྣམས་ཀྱང་ཞིབ་གཟིགས་མཛད། ཁྲོ་ཕུར་ཐབ་བསུ་སེར་སྦྲེངས་དང་སྐྱེ་བོ་
རྣམས་ཀྱི་བྲོ་གཞས་སོགས་རྟེན་འབྱུང་སྤེལ་བཞིན་ཞབས་པད་བཀོད། སྤྱི་
གཉེར་ནས་གཞིས་ལེན་ཡང་ཆེས་བཟང་། དད་ལྡན་གྱི་འདུས་ཚོགས་ལ་ཚེ་
དབང་སོགས་བསྩལ། རྒྱལ་བ་བྱམས་པའི་སྣང་བརྙན་ཆེན་མོ་དང་། རྟེན་
གསུམ་རྣམས་ལ་མཆོད་པ་སྙན་ཤལ་རྒྱས་པར་གནང་། འདུས་ཚོགས་
སུའང་མང་འགྱེད་བསྩལ། སྐུ་འབུམ་ཆེན་མོའི་གནས་གཟིགས་ལ་ཁྱུག་ཙམ་
ཕེབས། ཆོས་སྡེ་ཆེན་པོ་སྣར་ཐང་དུ་རྟེན་གསུམ་ཁྱད་འཕགས་རྣམས་ལ་
མཆོད་པའི་བྱེ་བྲག་དང་བཅས་ཞིབ་གཟིགས་དང་། བྱང་ཆེན་རི་ཁྲོད་རྩེ་ཤོད་
ཀྱི་རྟེན་གསུམ་མཐའ་དག་ལ་མཆོད་པས་མཆོད་ཅིང་ཐུགས་སྨོན་གནང་།
བཀྲ་ཤིས་ལྷུན་པོར་པཎ་ཆེན་རིན་པོ་ཆེར་མཇལ་འབུལ་སྟོབས་བསྐྱེད་

པར་མཛད། བཞུགས་གྲལ་སྟོན་མོ་དང་སློག་ཆ་བཟང་བར་འདུག།ཞར་བྱུང་
ཞྭ་ལུ་རི་སྦུག་ཏུ། ཀུན་མཁྱེན་བུ་སྟོན་རིན་པོ་ཆེའི་སྣང་བརྙན་བྱིན་རླབས་ཅན་
དང་རྟེན་གསུམ་རྣམས་ཞིབ་མཇལ་ངོས། རིན་ཆེན་སྐྱིད་ཚལ་དུ་སློབ་དཔོན་
ཆེན་པོས་སྤྱན་དྲངས་ཏེ། ཞབས་ཏོག་དངོས་གཙང་རྒྱ་ཆེ་ཞིང་ཆོས་ཀྱི་བཀའ་
མཆིད་མོལ། དགེ་འདུན་རྣམས་སྒྲབ་མཆོད་དུ་འཛོམས་ནས་དག་སྣང་གིས་
མཆོད། དགེ་སློང་རྣམ་གཉིས་རྒྱལ་རྩེར་ཕེབས་དགོས་བཀའ་ནན་གནང་།
རྒྱན་གོང་དུ་བསྟན་སྲུང་རྡོ་རྗེ་རབ་བརྟན་མའི་སྣང་བརྙན་མདུན་དུ་ཕྲིན་བཅོལ་
ལ་ཕེབས། རྩིས་གནས་གསར་དུ་རྟེན་གསུམ་ཚང་མར་མཆོད་འབུལ་
མཛད།
སྐྱིད་སྦུག་སྒྲུབ་སྡེར་སེར་སྦྲེངས་བཅས་ཕེབས་པའི་དངོས་འབུལ་
བསྟར་ཞིང་སྤྲལ་སྐུའི་གཙུག་ཕུད་བཞེས་པའི་མཚན། མི་ཕམ་ཤེས་རབ་
བསྟན་པའི་རྒྱལ་མཚན་དཔལ་བཟང་པོ་ཞེས་གནང་། བླ་གྲྭ་ཉུང་བསྡུས་ལ་
ཕྱག་ན་རྡོ་རྗེའི་རྗེས་གནང་སོགས་འདོད་ཆོས་དང་། སྤྲུལ་སྐུར་ཞབས་བརྟན་
ཚིགས་བཅད་སོགས་གནང་སྐྱེས་ཀྱིས་སྤུད། དགའ་བཞི་ནས་གདན་ཞུས་
བཞིན་ཆིབས་བསྐྱོད་གསོལ་སྟོན་གཟབས། དགའ་བཞི་ཡུམ་ནས་གད་སེར་
དུ་གདན་འདྲེན་ཞུས། ཚེ་དབང་སོགས་བློ་འདོད་བསྩལ་ཞིང་། འབུལ་བ་
ཞབས་ཏོག་མངོན་མཐོ་ཕུལ། སྐྱིད་སྡེ་ཕུག་པའི་སྒེར་གཞིས་སུ་ཕེབས་ཐོག་ཞྭ་

ལུ་ནས་དགེ་སློང་རྣམ་གཉིས་ཕེབས། དཔོན་སློབ་རིན་ཆེན་དོན་གྲུབ་ལ་དཔལ་
དུས་ཀྱི་འཁོར་ལོ་སྡོམ་པ་ཆེན་པོ་དང་། དཔལ་འབྱོར་རབ་རྒྱས་ལ་དཔལ་
སངས་རྒྱས་མཉམ་སྦྱོར་དག་གི་དཀྱིལ་འཁོར་རྡུལ་ཚོན་གྱི་སྟེང་ནས་དབང་
གསན་པ་གནང་། དད་འདུས་སྤྱི་དང་ཁམས་ནས་བླ་མ་ཤཱཀྱ་སྤྲུལ་སྐུ་དཔོན་
གཡོག་འབྱོར་བའི་མཐའ་དག་ལ་བཀའ་དབང་རྗེས་གནང་འདོད་མོས་ལྟར་
བསྩལ། ཕ་ཇོ་ལྷ་ཁང་པའི་གཞིས་སུ་ཞབས་བཅགས། གསོལ་བཏབ་བཞིན་
ཞི་བའི་སྦྱིན་སྲེག་དང་རྐྱེན་སེལ་བཀའ་དབང་སོགས་བསྩལ། ཞྭ་ལུ་དགེ་
བཤེས་ཐུན་མོང་ལ་དབང་ཆོས་འཕྲོས་རྣམས་གསན་ཞིང་རྙེད་དང་བཀུར་སྟི་
ཕུལ་ཕྱིན་གྱིས་དགྱེས་པ་བསྐྱེད། གཞན་ཡང་མྱང་གཞུང་གི་སྡེ་དཔོན་ཁང་
དམར། འབྲོང་རྩེ་མེས་སྲོང་། རིན་སྡིངས་འདུས་ཚོགས། བཅུ་དཔོན་ཁང་
སར་པ། སྡེ་པ་སྐྱོང་བ་རྣམས་ནས་སོ་སོའི་གཞིས་སུ་གདན་ཞུས་ཀྱི་ཞབས་
བརྟན་འབུལ་སྟོབས་བཟང་འགྲན་མཛད། ཚེ་དབང་གིས་མཚོན་རྐྱེན་སེལ་
རིམ་གྲོ་དང་ཁྲོམ་དབང་སོགས་སོ་སོའི་རེ་བ་འགེངས་པར་མཛད།
རིམ་པས་གདན་ས་ཆེན་མོ་དང་བོད་འབྲུག་སོགས་ཀྱིས་ཐབ་བསུ་
བཅས། ཆོས་རྗེ་རིན་པོ་ཆེ་སྐྲ་གཞོན་ནུའི་ཞབས་རྗེས་གཟིགས་ཏེ་མེ་ཏོག་
མདངས་འཕྲོག་གི་ཡང་དགོན་ཆོས་ཀྱི་མཐོ་བའི་ཁང་བཟང་གང་དེར་སེར་
སྦྲེངས་མཆོད་པའི་སྤྲིན་གྱིས་མདུན་བསུས་ཏེ་ཕེབས། རིན་སྡིངས་ནས་རྡོ་རྗེ་

འཛིན་པ་རིན་ཆེན་བྱམས་པ་རྒྱལ་པོའང་ཕེབས། དཔལ་ཕྱག་ན་རྡོ་རྗེ་འཁོར་ལོ་
ཆེན་པོའི་དབང་ལུང་རྣམས་ཞུ་བ་གནང་། བསྙེན་བཀུར་ཕུན་སུམ་ཚོགས་པ་
བསྩལ། ལྷ་ཚེས་ཐོག་བསྟན་སྲུང་ཆེན་པོ་སྐུ་གསོལ་སྐབས། ཆོས་སྐྱོང་ཆེན་
པོ་ནས་དྲག་ཤུལ་ཆེན་པོས་བརྐྱང་ཕྱག་སྔོན་དུ་འགྲོ་བ་དང་ལྷན་ཅིག །དར་ཁ་
དོག་ལྔ་ལྡན་ལ་སོགས་པའི་ཞབས་བརྟན་འབུལ་བའི་ཚེ་ལྷ་མི་འཕྲད་ཅེས་
དགྱེས་པ་ཆེན་པོ་གནང་། མཆོག་ནས་ལྷ་རྫས་བཟང་པོའི་སྒྲོན་དར་སོགས་
ཕྲིན་ལས་རྣམ་བཞི་གཡེལ་བ་མེད་པར་བསྒྲུབ་པའི་གཡར་དམ་དྲན་བསྐུལ་
མཛད། ལྷ་ལྡན་ཞབས་པད་རྩེ་ཤོད་དུ་མཚམས་ཞུ་འབུལ་བར་ཕྱག་མཛོད་
དཔོན་གཡོག་ཕེབས། སྤོས་སྐྱའི་རྟེན་གསུམ་རྣམས་ལ་མཆོད་འབུལ་དང་ཚེ་
རིང་སྒང་དུ་གཏོར་ཆེན་གནང་། སྐུ་འབུམ་རིན་པོ་ཆེ་དང་རྟག་བརྟན། ཐེག་
ཆེན་ནོར་བུ་སྒང་སོགས་རྟེན་ཚང་མར་མཆོད་འབུལ་དང་ཐུགས་སྨོན་མཛད།
མགོན་ཁང་བཀའ་རྒྱ་ཅན་ལ་ཕྲིན་བཅོལ་རྒྱས་པར་བསྩལ། ཆོས་རྗེའི་སྐུ་
འབག་རིན་པོ་ཆེའི་མདུན་དུ་སྣང་གསལ་གྱི་ཕྲེང་བ་གྲངས་མང་བས་མཆོད།
གདན་ས་ཡ་བཞིའི་ནང་ཚན་ཆོས་རྫོང་དུ་གདན་ཞུས་ལྟར་ཆིབས་ཁ་
བསྒྱུར། རྟེན་གསུམ་མགོན་ཁང་དང་བཅས་པར་མཆོད་སྤྲིན་སྤྲོས། མཆོག་
དམན་ཀུན་གྱིས་གུས་པས་བསྙེན་ཅིང་འདོད་ཆོས་སོགས་ཀྱང་བསྩལ། སྒང་
བརྒྱུད་བྲག་སྔོན་རྩ་དང་སྤ་སྡིངས་སོགས་བོད་འབྲོག་དད་འདུས་ཅི་རིགས་པར་

ཚེ་དབང་སོགས་འདོད་སྦྱར་བསྩལ། གྲྭ་དོན་གྲུབ་མཐོང་སྨོན་ནས་རྣམ་འདྲེན་
སྤྲུལ་སྐུ་རིན་པོ་ཆེ་སྐུ་འཁོར་བཅས་པས་ཕེབས་བསུ་དང་། ཅོག་གྲྭའི་དགེ་
འདུན་རྣམས་ཀྱིས་སེར་སྦྲེངས་ཕྱག་མཚན་སོགས་ཀྱི་མཆོད་སྤྲིན་གཏིབས་པའི་
ཞབས་ཀྱི་པདྨོ་བཀོད། བསྙེན་བཀུར་བསོད་པ་གྱ་ནོམ་པ་བསྟར་ཏེ་སྤྲུལ་སྐུ་
རིན་པོ་ཆེའི་གཙུག་ཕུད་ཕུལ། མཚན་ངག་གི་དབང་ཕྱུག་རིན་ཆེན་བསྟན་པའི་
རྒྱལ་མཚན་དཔལ་བཟང་པོའི་སྡེ་ཞེས་བསྩལ། སྤྲུལ་སྐུ་རིན་པོ་ཆེ་དང་གྲྭ་
རིགས་རྣམས་ལ་འདོད་ཆོས་དང་སྐྱེ་བོའི་ཁྲོམ་ཚོགས་ཤིན་ཏུ་ཆེ་བར་ཚེ་དབང་
བསྩལ། སྤྲུལ་སྐུ་རིན་པོ་ཆེ་དང་འདུས་ཚོགས་བཅས་པར་གནང་སྐྱེས་ཀྱིས་
སྤུད། རྒྱལ་དབང་མཆོག་ལ་ཞབས་བརྟན་འབུལ་དཔངས་ཀྱང་མངོན་པར་
མཐོ། འདིར་བཞུགས་རིང་དད་འདུས་ཀྱི་ཁྲོམ་ཚོགས་ཆེ་ཞིང་སྐལ་བཟང་གི་
གླུ་བྲོ་དང་དགའ་མགུས་ཁྱབ།
སྒྲུབ་སྡེ་སྤྲུལ་སྐུ་རིན་པོ་ཆེས་གདན་ཞུས་བཞིན་ཨ་ལྕེ་རྫོང་ནས་ཐབ་
བསུ་སེར་སྦྲེངས་སོགས་བཀོད་གཤོམ་ལེགས་ཤིང་འབུལ་དཔངས་ཀྱང་
མཐོ། བླ་གྲྭ་རྣམས་ལ་འདོད་ཆོས་དང་འབྲོག་སྡེའི་འདུ་ཚོགས་ལ་ཚེ་དབང་
བསྩལ། ཕྱག་མཛོད་ལྷ་ལྡན་དུ་ཕེབས་པ་དང་འབྲི་གུང་པའི་སྐུ་ཚབ་དབོན་པོ་
པདྨ་དཔོན་གཡོག་རྣམས་འབྲོག་བྲག་རྩར་སྐུ་མདུན་དུ་འབྱོར།
གཉལ་སྟོད་ཆོས་འཁོར་སྟེང་དུ་ཕེབས། དེར་གསང་གླིང་ནས་

གཞིས་བཞུགས་ཕྱག་མཛོད་ཕེབས་བསུར་བཅར། དྲེའུ་ལྷས་གྲུབ་དབང་སྤྲུལ་
སྐུ་རིན་པོ་ཆེ་དཔོན་གཡོག་ནས་ཐབ་བསུ་དང་འདུས་སྡེ་རྣམས་ནས་སེར་
སྦྲེངས་ཀྱི་བཀོད་པ་ཕུལ་ཕྱིན་བཅས་ཏེ་ཆོས་འཁོར་གླིང་དུ་ཞབས་པད་བཀོད།
དེར་མེ་མར་དུས་ཆེན་དང་འགྲིགས་པས་བསྙེན་བཀུར་གྱ་ནོམ་ཞིང་གར་འཆམ་
སོགས་གཟིགས་མོའང་མཚར། ཁྲོམ་ཆེན་པོར་སྐུ་ཞབས་ཡབ་སྲས་ནས་ཚེ་
དབང་བསྩལ། ལྷན་རྒྱས་ཆོས་ཀྱི་བཀའ་མཆིད་འཕེལ་ཞིང་ཕན་ཚུན་ཞབས་
བརྟན་ཡང་རྒྱས་པར་བསྩལ། བཀྲ་ཤིས་མཐོང་སྨོན་ནས་གདན་ཞུས་བཞིན་
གླ་གོལ་ལ་བརྒྱུད་ཐབ་བསུ་དང་བཅས། དགེ་འདུན་རྣམས་ཀྱིས་སེར་སྦྲེངས་
ཕྱག་ཁྱེར་སོགས་ཀུན་བཟང་མཆོད་སྤྲིན་གྱིས་མདུན་བསུས་ཏེ་གདན་ས་ཆེན་
པོར་ཞབས་ཀྱི་པདྨོ་བཀོད། གཉེར་ཚང་སྤྱི་སྒེར་སོགས་ནས་གཞིས་ལེན་
བཟང་ཞིང་ཞབས་བརྟན་འབུལ་དཔངས་ཀྱང་མཐོ། འབྲི་གུང་གཅུང་རིན་པོ་
ཆེར་མཚམས་ཞུ་གནང་སྐྱེས་བཟང་བ་བསྩལ་ཏེ་དབོན་པོ་ཕྱིར་ཐེགས། རྟེན་
ཆེན་ལ་སྣང་གསལ་མཆོད་སྤྲིན་དང་གོས་དར་ཡུག་ཆེན་གྱི་སྙན་ཤལ། རྟེན་
གསུམ་མགོན་ཁང་བཅས་པར་མཆོད་འབུལ་ཐུགས་སྨོན་སོགས་རྒྱ་ཆེར་
བསྩལ། འདུས་ཚོགས་དང་སྐྱེ་བོའི་ཁྲོམ་ཚོགས་ལ་ཚེ་དབང་། སྤྱི་སྒེར་ལ
མང་འགྱེད་གནང་སྐྱེས་བཅས་བཟང་པོར་བསྐྱངས། གཉལ་ཀླུང་ཤུལ་བརྒྱུད་
མོ་ལའི་ལ་རྩེར་གདན་ས་ནས་ཕེབས་འཕྱང་སོགས་ཐབ་བསུ་འབྱོར། མཛོད་

མགྲོན་གཉེར་ནས་གདན་ཞུས་བཞིན་ཆོས་སྡེ་པད་དཀར་འབྲུག་རྒྱས་སུ་སེར་
སྦྲེངས་སོགས་གཟབ་རྒྱས་ཀྱིས་ཕེབས། གཞིས་ལེན་བཟང་བ་དང་གར་
འཆམ་སོགས་ཀྱི་གཟིགས་མོ་ཕུལ་ཞིང་སྐྱེ་བོའི་འདུ་ཚོགས་ཆེ་བར་ཚེ་དབང་
བསྩལ། ཞབས་བརྟན་འབུལ་སྟོབས་བསྐྱེད། འདུས་ཚོགས་སུ་མང་འགྱེད་
དང་སློག་ཆ་བསྩལ། གདན་སའི་ཆིབས་བསུ་མང་རགས་འབྱོར། དེ་ནུབ་
ཞེས་སུ་ཐབ་བསུ་དང་གཟིམས་གུར་སོགས་བཀོད་གཤོམ་བཞིན་སྟན་
འཇགས། སང་ཉིན་ཆིབས་བསུ་དང་དགེ་འདུན་རྣམས་ཀྱིས་སེར་སྦྲེངས་
སོགས་མཆོད་པའི་བཀོད་པས་བསུས་ཏེ། དཔལ་ལྷས་བསྟན་གྱི་རི་བོ་གསང་
སྔགས་ཆོས་གླིང་དུ་ཕེབས། མཆོག་གི་ཞལ་དཀྱིལ་མཇལ་བའི་སྐྱེ་བོའི་
ཚོགས་རྣམས་ལ་བྱིན་རླབས་ཀྱིས་ཚིམ་པ་བསྐྱེད་དེ་སེང་ཁྲིར་ཞབས་པད་
བཀོད། ཕེབས་སྤྲོ་ཞབས་བརྟན་སོགས་རྒྱས་པ་ཕུལ། འདུས་སྡེ་ནས་ཕེབས་
སྤྲོའི་སྤྱན་འདྲེན་ཞུས་ཏེ་སྤྱི་སྒེར་ནས་ཞབས་བརྟན་འབུལ་དངོས་སོགས་
བསྟར།
བྱང་ཆུབ་ཆེན་མོར་མཆོད་སྤྲིན་ལྷ་གོས་སྲིད་རིང་འབུལ་བ་དང་ལྷན་
ཅིག་ཐུགས་སྨོན་གནང་། རྩེ་ཤོད་མཆོག་དམན་རྣམས་ལ་སྐུ་ཁྱོས་ཀྱི་གནང་
ཆ་བསྩལ། མི་རིང་བར་ཙ་རིའི་གནས་གཟིགས་ལ་ཆིབས་བསྐྱོད། ཅིག་ཅར་
དཔལ་གྱི་ནགས་ལྗོངས་ནས་གནས་འཛིན་པ་རྣམས་ནས་ཐབ་བསུ་དང་། རི་

པ་རྣམས་ཀྱིས་སེར་སྦྲེངས་ཀྱིས་བསུས་ཏེ་ཡེ་ཤེས་སེམས་དཔའ་དངོས་
བཞུགས་རྡོ་རྗེ་རྣལ་འབྱོར་མའི་གནྡྷོ་ལར་ཞབས་པད་བཀོད། དེ་འཁོར་རྣམས་
ནས་མཆོད་སྤྲིན་སྤྲོས་ཏེ་གཟིམས་ཁང་སྤང་མོར་བཞུགས་གནས་
གནང་། ཉིན་རེ་བཞིན་ཕག་མོ་མཆོད་ཅིང་། དད་ལྡན་སྐྱེ་བོའི་ཚོགས་རྣམས་
འབྲེལ་ཚད་དོན་ལྡན་གྱི་རྗེས་སུ་བཟུང་།
མདོ་ཁམས་ཀརྨ་བསྟན་འཕེལ་ཡང་ཕེབས་ནས་ཞབས་བརྟན་སོགས་
རྟེན་འབྲེལ་གྱི་སྒོ་ཡངས་པར་ཕྱེ། སྒྲུབ་སྡེ་དང་དབུ་རི་སོགས་ཀྱང་ཞབས་
ཀྱིས་བཅགས། མཆོག་དམན་གྱི་འདུ་ཚོགས་ཆེ་བར་ཚེ་དབང་བསྩལ།
གནས་ཆེན་དུ་མཆོད་པའི་བྱེ་བྲག་དང་ཚོགས་ཀྱི་འཁོར་ལོ་ཟབ་ཅིང་རྒྱ་ཆེ་བ་
གནང༌། ཙ་རི་ཤར་ནུབ་ཀྱི་མཚུལ་འཛིན་ཚང་མར་གཡག་འགྱེད་དང༌།
སྐབས་ཐོབ་གནང་སྐྱེས་བཟང་པོས་ཚིམས་པར་མཛད། དཀྱིལ་འཁོར་ནང་དུ་
བཏེག་པ་གནང་སྟེ་ལྭ་ཝ་ཕུག་ཏུ་བཞུགས་ཞག་དང་མཆོད་ཚོགས་བསྟར།
བདུད་མགོན་བླ་མཚོར་མཆོད་པ་དང་སྐུ་དར་འཛུགས་པར་ཞབས་འབྲིང་
གནང་། མཁའ་འགྲོ་རྡོའི་སྙིང་ཕུག་ཏུ་ཚོགས་མཆོད་དང་དར་འཕན་འཕྱར།
སྒྲོལ་མ་བླ་མཚོར་མཚོ་རྫས་དང་ཐུགས་སྨོན་མཛད་དེ། ལ་རྩེར་དར་འཕན་ལྷ་
བསྭོ་གནང་། དེ་ནུབ་མི་ལྤགས་རོང་དུ་དཔལ་མགོན་པོའི་ཆུ་འཕྱར་གདོང་
གཏོར་འབུལ་ཕྲིན་བཅོལ་གནང༌། སང་ཉིན་མུ་མེན་མཐིང་མཚོར་གཏོར་

ཚོགས་བསྐང་བ་མཚོ་རྫས་དར་འཕན་སོགས་རྒྱ་ཆེར་གནང་།
ལྷ་མོ་ཆུ་འཕྱར་གཟིགས་སྐབས་རྒྱལ་དབང་མཆོག་ནས་ཐུགས་སྨོན་
ཡུན་རིང་གནང་ཐོག་སྔར་དང་མི་འདྲ་བའི་ཆུ་ཆེ་ཞིང་རྦ་དྲག་ཏུ་འབབ་པར།
མཆོག་ནས་འདི་ལྟར་འདུག་ཚུལ་ནན་མཇལ་གྱིས་བཀའ་ཕེབས། ཤ་སྐམ་ལ་
བརྒལ་ཏེ་དྲང་སྲོང་སྨོན་པ་འགྲུབ་པའི་གནས་གང་དེར་ཕེབས་ནས་མཆོད་སྤྲིན་
བསྟར། འོད་འབར་ཕུག་མོ་ཆེར་མཆོད་པ་དང་སྐུ་དར་བསྩལ། ཕོ་བྲང་ཆེན་
པོ་གཡུ་མཚོར་ཕེབས་ཏེ་ཚོགས་དང་གཏོར་ཆེན་སྣང་གསལ་སོགས་མཆོད་
པའི་བྱེ་བྲག་དང་། རིན་ཆེན་སྨན་འབྲུ་བཟང་གོས་ཡུག་ཆེན་སོགས་མཚོ་རྫས་
འབུལ་བ་གནང་། རྡོ་རྗེའི་སློབ་མ་རྣམས་ནས་ཞབས་ཟུང་ཡུན་རིང་དུ་བརྟན་
པའི་གསོལ་འདེབས་བགྱིས། མེ་མཆོད་རྒྱས་པ་ཞིག་ཀྱང་མཛད། དམར་
ནག་རཀྟར་མཚོ་རྫས་མཆོད་པ་དར་འཕན་སོགས་འབུལ་མི་ཆེད་རྫོངས་
གནང་། ཕོ་བྲང་སྐྱོག་མོར་མཚོ་རྫས་དང་ཐུགས་སྨོན་བསྐྱངས།
ཞིང་སྐྱོང་རྟ་རྒྱུག་ཐང་དུ་དར་འཕན་འབུལ་བ་གནང་སྟེ་ཐུགས་སྨོན་
བསྩལ་ནས་རྒྱང་གྲགས་ཙམ་ཕེབས་ཚེ། ཕྱོགས་གཞན་སྤྲིན་དང་ན་བུན་གྱི་
ཁེབས་ཀྱང་དཔལ་དག་པ་ཤེལ་རི་མི་བསྒྲིབ་པར་གསལ་ཞིང་ཁ་དོག་ལྔ་ལྡན་
གྱི་འཇའ་སྤྲིན་ཆེས་མཚར་བས་བརྒྱན་པ་སོགས་ཡ་མཚན་ཞིང་། དེར་ཡང་
ཐུགས་སྨོན་ལ་རྒྱུན་ཡུན་རིང་ཙམ་སྟན་འཇགས། མཁའ་འགྲོ་ཚོགས་གཞོང་

དུ་དར་འཕན་འཛུགས་པ་གནང་།
སྟག་ཚང་དུ་ཚོགས་གཏོར་དང་བརྒྱ་མཆོད་སོགས་རྒྱས་པར་བསྟར།
དོམ་ཚང་དུ་གཏོར་འབུལ་དང་མཆོད་པ་གནང་། ལྕགས་ཐག་འཕྲང་མགོ་
དང་སེན་མོ་ནེའུ་རིང་བརྒྱུད་ཡུལ་སྨད་མཁའ་འགྲོ་འབུམ་ཐིམ་གང་དེར་ཞབས་
པད་བཀོད། ཚོགས་བརྒྱ་གཏོར་ཆེན་སྣང་གསལ་སོགས་ཀྱིས་མཆོད། སྐེ་
བོའི་འདུ་ཚོགས་རྣམས་ཀྱང་ཐུགས་རྗེ་ཆེན་པོས་རྗེས་སུ་བཟུང་། དཀྱིལ་
འཁོར་ཆེན་པོའི་ནང་དེ་དག་རྣམས་སུ་དར་འཕན་རྒྱལ་མཚན་སོགས་ཀྱི་མཆོད་
སྤྲིན་བསྩལ་ནས། ཟིལ་ཆེན་གསང་བའི་ཕུག་ཏུ་དཀའ་ཚེགས་ལ་མ་ལྟོས་
པར་ཆེད་གཏད་ཀྱིས་ཕེབས། སྙན་དར་ཐུགས་སྨོན་བཅས་དགྱེས་པ་ཆེན་པོ་
མཛད།
དེ་རྗེས་རྟ་དཀར་ལ་བརྒྱུད་གདན་སར་ཕེབས། མི་རིང་བར་ཐམས་
ཅད་མཁྱེན་གཟིགས་པུཎྜ་རི་ཀའི་སྐུ་མཆོད་ལ་བཀྲ་ཤིས་ལྷ་སྟེང་དུ་ཆིབས་
བསྐྱོད། སྐུ་འདྲ་རིན་པོ་ཆེའི་སྐུ་མདུན་དུ་ཀུན་བཟང་མཆོད་པའི་སྤྲིན་གྱིས་
མཆོད། འདུས་ཚོགས་རྣམས་ནས་གར་འཆམ་རྒྱས་པར་བསྟར། སྐྱེ་བོའི་
འདུ་ཚོགས་ལ་ཚེ་དབང་བསྩལ་ནས་གསང་གླིང་དུ་ཕེབས། ཨོ་རོང་ནས་
ཡུམ་སྲས་རྣམས་མཇལ་བར་ཕེབས་པས་འབུལ་སྟོབས་བསྐྱེད།
ཀརྨ་བསྟན་འཕེལ་སྤྲུལ་སྐུ་རིན་པོ་ཆེ་བཀའ་དབང་ཆོས་ཞུ་བར་ཆེད་

ཀྱིས་ཕེབས། ཨོ་རོང་སྐུ་ངོ་རྣམས་ལ་གནང་སྐྱེས་བཟང་བ་བསྩལ། ཁམས་
སྤྲུལ་རིན་པོ་ཆེ། ཨ་ལྕེ་རྫོང་། ཆུ་བཟང་། སྔགས་བཤད། སྤོ་བོ་སྤྲུལ་སྐུ་
སོགས་དམ་ཆོས་དོན་གཉེར་ཆེས་མང་བར་སྒྲུབ་ཐབས་རིན་འབྱུང་གི་བཀའ་
དབང་། གྲུབ་ཐོབ་བརྒྱད་ཅུའི་རྗེས་གནང་དང་། གཞན་ཡང་རྒྱུད་སྡེ་རིན་པོ་
ཆེའི་དཀྱིལ་འཁོར་རྡུལ་ཚོན་གྱི་སྟེང་ནས་དབང་བཞིས་རྒྱུད་སྨིན་པར་
ཁམས་སྤྲུལ་རིན་པོ་ཆེར་འཇམ་དཔལ་ཕྱག་རྒྱ་ཟིལ་གྱིས་གནོན་པའི་
དཀྱིལ་ཆོག་ཀུན་མཁྱེན་པདྨ་དཀར་པོའི་གསུང་གསང་ཁྲག་འཐུང་རྣམ་པར་
རོལ་པའི་དགའ་སྟོན་གྱི་བཀའ་དབང་དུ་བཞུགས་པ། རྒྱལ་དབང་མཆོག་
ནས་ཞལ་བསྐུལ་མཛད་དེ། གོང་གསལ་སྤྲུལ་སྐུ་རྣམས་དང་། གསང་གླིང་
འདུས་པ། བཀྲ་ཤིས་མཐོང་སྨོན། སྟག་རྩེ། སྔགས་གྲྭ་བཅས་རགས་
བསྡུས་ལ་གནང་། རྒྱལ་དབང་མཆོག་ནས་དབང་རྒྱུན་ལ་དགོངས་ཏེ་གསན་
པར་མཛད། ལོ་བསྒྲིགས་ཀྱི་ཉི་ལྡོག་གནང་། ལོ་གཏོར་མགོན་པོའི་གཏོར་
སྒྲུབ་དང་ནང་འཆམ་སོགས་ཀྱི་སྤྲོས་བཅས་ཀྱང་བགྱིད་དུ་བསྩལ། གཏོར་
འཕེན་སྐབས་རྒྱལ་དབང་མཆོག་ཀྱང་ཕེབས་པའི་གཏོར་ལྟས་དང་མེ་པྲའང་
མཛད།
ལེགས་པར་གྱུར་ཏོ། །
༼༡༧༦༠༽རྣམ་གནོན་ཏེ་ལྕགས་འབྲུག་ལོ་གསར། ཞབས་བརྟན་
དགའ་སྟོན་སོགས་རྒྱས་པར་བསྩལ། ཆོས་ཞུ་བ་རྣམས་ལ་སྔར་གྱི་འཕྲོ་

བཀའ་ཁྲིད་ལྗགས་ལུང་གི་རིམ་པའང་བསྩལ། རྩེའི་བྱང་ཆུབ་ཆེན་མོའི་སྐུ་
མདུན་དུ། དབུ་མ་ལུགས་ཀྱི་སེམས་བསྐྱེད་ཆེན་མོ་བརྩེ་བས་བསྐྱངས། བྱང་
ལྷ་རྩེ་ནས་རྗེ་བླ་མ་བློ་བཟང་རིན་པོ་ཆེ་གདན་ཞུས་བཞིན་ཕེབས་པས། ཐམས་
ཅད་མཁྱེན་པ་ཏཱ་ར་ནཱ་ཐའི་བཀའ་འབུམ་རིན་པོ་ཆེ་དང༌། ར་པོད་སོགས་
ཡོངས་རྫོགས་ཀྱི་དབང་ལུང་རྒྱལ་དབང་མཆོག་དང་། སྐུ་ཞབས་ཁམས་པ་
སོགས་གོང་གསལ་སྤྲུལ་སྐུ་རྣམས་ནས་ཟླ་ཤས་ཀྱི་ཁོངས་སུ་གསན་པ་
གནང་། ཕར་ཡང་ཚེ་དབང་དང་ཞབས་བརྟན་ཚིགས་བཅད་བསྙེན་བཀུར་
འབུལ་སྟོབས་རྒྱ་ཆེར་བསྩལ། ཡངས་པ་ཅན་དུ་ཕེབས་སྐྱེལ་བཅས་གནང་།
འབྲུག་ཆོས་སྡིངས་རྒྱལ་དབང་སྤྲུལ་སྐུ་དེ་ཉིད་ཀྱི་སྐུ་སྐྱེ་ཨོ་རོང་སྲས་སུ་ཕེབས་
པ་རྩོད་མེད་དུ་གྲུབ་ཀྱང་། ཞལ་ངོ་ཉག་ཕྲ་གཤིས། ལུགས་གཉིས་མཉམ་
སྐྱོང་བསྐྱང་ཆོག་པར་རྒྱལ་ཚབ་རིན་པོ་ཆེར་ཞུ་བར་ཕྱག་མཛོད་ཆེད་བཏང་
གནང་ཡང་དོན་དུ་མ་ཁེལ།
སྐྱབས་མགོན་རིག་འཛིན་ཆེན་པོའི་སྐུ་མཆོད་དུ་གཏེར་སྟོན་ཆེན་པོ་
པདྨ་བདེ་ཆེན་གླིང་པའི་ཟབ་གཏེར་བྱིན་རླབས་དང་དངོས་གྲུབ་ཀྱི་དྲོད་རླངས་
མ་ཡལ་བའི་རྩ་བ་གསུམ་གྱི་ལས་བྱང་དང་། ཚེ་སྒྲུབ་རྡོ་རྗེ་རྒྱ་མདུད་བཅས་
པའི་ཆོ་ག་ཕྱག་ལེན་གྱིས་བརྒྱན་པ་སྐུ་གཞོགས་གྲྭ་ཚང་ཕན་ཚུན། སྔགས་
གྲྭ། སྟག་རྩེ་རྣམས་ལ་ཇི་སྲིད་བར་དུ་མི་ཉམས་པར་འཛུགས་པ་གནང་།

དཔལ་གཉོས་མགོན་ལྕམ་དྲལ་གྱི་བསྐང་མཆོད་ཀྱང་སྐུ་འཁོར་ཉུང་བསྡུས་
ཀྱིས་ཟླ་ངོ་བཞིན་ཆག་མེད་སྨིན་རྒྱས་སུ་བསྩལ། མཛོད་དྲུང་ནས་ཚོགས་དུང་
ཆེན་མོ་ཆ་གཅིག་དངུལ་གཤོག་ཚ་གསེར་སྤེལ་མ་ཅན་གྱི་རྒྱུ་དང་བཟོ་བཀོད་
ཕུལ་ཕྱིན་གྲུབ་པར་གནང་བ་ལ་ཕྲ་རྒྱན་དང་དུང་དར་རྒྱ་ཆེར་བསྩལ། ཚེས་
བཅུ་ཆེན་མོར་སྔར་རྒྱུན་བཞིན་མཛད་ཐོག་ཁྲོམ་དབང་ཀླུ་སྡིངས་རང་དུ་
གནང་།
སྐྱབས་མགོན་མཆོག་འདི་ལོ་སྐུ་རླུང་གི་སྙུང་གཞི་བཞེས་པའི་ཚུལ་
བསྟན་ཅིང་གསོས་སྨན་སོགས་གཟབ་བཞེས་རིམ་པར་མཛད། ཆོས་ཞུ་བ་
རྣམས་རེ་ཞིག་ཕྱིར་ཐེགས། རྒྱལ་བ་ཞྭ་དམར་རིན་པོ་ཆེ་བོད་ལྗོངས་ནས་
དབུས་འགྱུར་སའི་ཐིག་ལེར་ཆིབས་བསྐྱོད་སར་མཇལ་ཞུ་ཞབས་བརྟན་འབུལ་
བར་ཕྱག་མགྲོན་གཉེར་གནང་ཞིང་། ཞུ་ལན་གནས་ཁྱད་ནོར་གྱིས་སྤུད་པ་
འབྱོར། སྐུ་དཀྱིལ་མི་དྭངས་པས་བཀའ་དབང་ཆོས་སོགས་གནང་མ་ཐུབ་
གཤིས་སྐུ་བཅད་རྒྱ་ལྟ་བུར་བཞུགས། ཨོ་རོང་ཡུམ་ལ་མ་ཉེས་ཁ་ཡོག་ལྟ་
བུའི་རྩེ་སྒང་རྫོང་བཞུགས་ནས་ཐུགས་སུན་གྱི་གཙེར་མ་ཤིན་ཏུ་ཆེ་
བར། མཆོག་ནས་སྐུ་ཚབ་ཞུ་ཡིག་སོགས་མང་ཙམ་གནང་དགོས་བྱུང་བའི
མཐར་མི་འཇིགས་པའི་སྐྱབས་སྦྱིན་གྱི་ཕྱག་རྒྱས་ཐེབས། ཨོ་རོང་སྡེ་པ་སྲས་
ཀྱི་སྐུའི་མདུན་མར་དྭགས་སྟོད་རྒྱལ་རིགས་བྷཾ་པའི་སྲས་མོ་དགོས་ཚུལ་ཞུ་

ཡིག་སྐུ་ཚབ་གནང་བར་རྩིས་འབྲས་མཐུན་ཕྱིན་བཀའ་བཞིན་བསྒྲུབ་རྒྱུ་
ཞུས། རྩེར་འདུས་ཚོགས་གསུམ་བསྒྲིལ་བའི་དགེ་འདུན་བརྒྱ་ཕྲག་བརྒལ་
བས་དཔལ་ལྡན་ལྷ་མོའི་བསྐང་གསོལ་འབུམ་ཐེར་སྨིན་རྒྱས་ཀྱི་ཞབས་བརྟན་
བསྒྲུབས་པ་གནང་ངོ་། །
རིགས་བརྒྱའི་འཁོར་ལོས་སྒྱུར་བ་ཆེན་པོ་དེ། །
ཨོ་རྒྱན་འགྲོ་ལྡིང་ཌཱ་ཀིའི་ཚོགས་དཔོན་དུ། །
བཞུད་ནས་རང་བྱུང་མཆོད་རྟེན་སྲི་ཞུ་སོགས། །
ཕྲིན་ལས་སྤེལ་བའི་བྱེད་པོར་ཁྱོད་དབང་བསྐུར། །
ཆོས་སྐུའི་མཆོད་སྡོང་ཙིནྟ་མ་ཎི་ཀ །
ཉམས་གསོའི་བྱི་དོར་ཆོ་གས་སྦྱངས་པའི་མཐར། །
རབ་གནས་རྒྱལ་མཚན་རྩེ་མོར་མཆོད་པའི་ཚེ། །
སྲི་ཞུའི་ཕུན་ཚོགས་འདོད་དགུའི་གྲུ་ཆར་བསྙིལ། །
གང་གིས་ཤིས་བརྗོད་མེ་ཏོག་བོད་ཡུལ་ནས། །
འཐོར་བ་བལ་ཡུལ་མཆོད་རྟེན་རྩེར་བབས་པའི། །
ངོ་མཚར་སྐྱེ་བོ་ཀུན་གྱིས་མཐོང་བ་འདིས། །
མཽ་གལ་བུ་ཡི་རྫུ་འཕྲུལ་སད་མནལ་ངེས། །
དབུས་གཙང་ཡུལ་གྲུར་ཐུགས་རྗེའི་རྗེས་ཆགས་གར། །

བསྒྱུར་དེར་སྐྱེ་འགྲོ་ཀུན་ལ་ཆོས་ཆར་ཕབ། །
རང་གནས་ལྷས་བསྟན་རི་བོའི་བསྟི་གནས་སུ། །
ཞབས་བཀོད་དད་དང་མོས་པས་རབ་ཏུ་མཆོད།
གདོད་ནས་གྲུབ་པའི་ཡུལ་ཆེན་ཧི་མ་ལར། །
ཕྱི་རོལ་ཡུལ་གྱི་བཀོད་པ་ནང་སྤྲལ་པའི། །
ལྷ་ཞལ་གཟིགས་པར་ཆས་ཏེ་མཆོད་སྤྲིན་དང་། །
ག་ཎ་ཙ་ཀྲའི་རྩ་གསུམ་དགྱེས་དགུར་གྲུབ། །
༼༡༧༦༡༽ཁྱུ་མཆོག་སྟེ་ལྕགས་སྦྲུལ་ལོ་གསར་བསྟན་སྲུང་འདོད་
དབང་མ་སོགས་ལ་ཕྲིན་བཅོལ་ཚོགས་གཏོར་རྒྱ་ཆེར་མཛད། སྐུ་བཅད་རྒྱའི་
མུ་ནས་ཞབས་བརྟན་གསོལ་འདེབས་སྔར་བཞིན་བསྟར། མཛོད་དྲུང་ནས་
གསར་བཞེངས་ཀྱི་ཚོགས་དུང་དངུལ་གཤོག་ཚ་གསེར་སྤེལ་མའི་རྒྱུ་དང་ཕྲ་
རྒྱན་སོགས་སྤུས་ལེགས་ཅན་གདན་ས་ཆེན་པོ་བཀྲ་ཤིས་མཐོང་སྨོན་དུ་འབུལ་
བ་དང་ཆབས་ཅིག་ཏུ་མཚོ་མཇུག་སྤྲུལ་སྐུ་རྡོ་རྗེ་སློབ་དཔོན་དུ་བསྐོས་བཞག་
གནང་། བཞུགས་གནས་སྤོ་བའི་སྐོར་གང་འགབ་སྐྱབས་མགོན་དཔའ་བོ་
རིན་པོ་ཆེར་ཐུགས་དམ་བརྟག་ཞུ་གནང་བར། པདྨ་ཡང་རྫོང་དུ་བཞུགས་
ཡུལ་བརྟག་བབས་བཞིན། སྔོན་རྒྱལ་བ་དམ་པའི་དུས་གཟིམ་སྤྱིལ་ཡོད་
འདུག་རུང་། བར་སྐབས་གོག་སྐྱོན་ཆེ་བས་གཟིམ་སྤྱིལ་གསར་འདེབས་ཀྱི་

ལས་གྲྭ་འཕྲལ་མར་འཛུགས་པའི་བཀའ་བཀོད་གནང་བ་ལྟར་ལེགས་པར་
གྲུབ། ས་ག་ཟླ་བའི་དཀར་ཚེས་བཟང་པོར་པདྨ་ཡང་རྫོང་དུ་ཕེབས་པ་གནང་།
སྐུ་བཅད་རྒྱ་ཆེས་དམ་པ་ལ་བཞུགས། ཚེས་བཅུའི་སྐུ་སྐལ་འབུལ་མི་འབྱོར་
བར་གཟིམ་སྦུག་ནས་ཚེ་དབང་སོགས་སྔར་བཞིན་གནང་།
ཀརྨ་བསྟན་འཕེལ་བདེ་ཆེན་ལྗོངས་སུ་ཕྱིར་ཕེབས་གནང་རྒྱུར། སྐུ་
མདུན་མཇལ་ཕྱག་ལ་ཕེབས་པར་ཞག་མི་ཉུང་བའི་བར་དམ་པའི་ཆོས་ཀྱི་
བཀའ་མཆིད་འཕེལ། དུས་ཚེས་བཟང་པོར་ཕེབས་རྫོངས་ཀྱི་རྣམ་པར་ཞབས་
བརྟན་བདེན་ཚིག་དང་། ལྷ་རྫས་བཟང་པོས་མཚོན་འཁོར་ལོ་སྡོམ་པ་ཞལ་
ཕྱག་རྒྱས་པ་ཡུམ་དང་བཅས་པའི་སྐུ་བརྙན་དངུལ་དཀར་ལས་གྲུབ་པའི་སྐུ་
རྒྱན་རྣམས་ཚ་གསེར་གཡུ་ཕྲ་སྤུས་གཙང་ཅན་གོང་མ་རིམ་བྱོན་གྱི་ཐུགས་དམ་
རྟེན་བྱིན་རླབས་ཀྱི་གཟི་འོད་འབར་བ་དང་། གཞན་ཡང་དམ་ཚིག་གི་བྲིས་སྐུ་
བྱིན་ལྡན། ན་བཟའ་ཆ་ཚང་། བཟང་གོས་ཁྱད་མཚར་གྱི་ཡོལ་བ་བླ་རེས་
མཚོན་ཉེར་སྤྱད་དངོས་པོ་གནང་ཆེ་བ་སོགས་ཞབས་བརྟན་ཆེས་རྒྱས་པར་
བསྩལ།
ཐམས་ཅད་མཁྱེན་པ་པདྨ་དཀར་པོའི་གསུང་འབུམ་སྡེ་དགེ་སྤར་དུ་
སྒྲུབ་པ་གནང་བའང་གྲུབ་ཉེ་བཅས། བོད་ཕྱོགས་སུ་གདན་ཞུའི་ཐུགས་ཁུར་
ཆེ་བཞེས་གནང་དགོས་སོགས་བཀའ་བཞིན་ཞུ་སྤྲོ་ཞེས་ཞལ་གྱིས་འཆེས་

ཤིང་། རིམ་པས་ལྷོ་རྒྱུད་གདན་ས་རྣམས་ཀྱི་གནས་གཟིགས་དང་བཅས་
གདན་བཏེག་པར་གནང་།
ལ་དྭགས་ནས་རྒྱལ་སྲས་སྐུ་མཆེད་དང་འདུས་སྡེ་ཕན་ཚུན་བཅས་ཀྱི་
མི་སྣའི་གདོང༌། ཞབས་བརྟན་དངུལ་དཀར་གྱི་འཁོར་ལོ་བརྒྱ་ཕྲག་མང་བ་
བཅས་ཀྱིས་མཚོན་གནང་ཆེན་དུ་འབྱོར། རྒྱལ་སྲས་གཞོན་ནུ་ལ་མཚན་ཚེ་
དབང་བཀའ་བརྒྱུད་བསྟན་འཛིན་དཔལ་བཟང་པོ་ཞེས་བསྩལ། བདེ་ཆེན་གླིང་
པའི་ཚེ་སྒྲུབ་རྡོ་རྗེ་རྒྱ་མདུད་ཀྱི་དཔེ་ཉིས་བརྒྱར་ཉེ་བ་གནང་ཞིང་། ཧེ་མི་ཐེག་
མཆོག་གཉིས་སུ་འཛུགས་རྒྱུའི་བཀའི་འཁོར་ལོས་ཁྱབ་པར་མཛད། གོས་
ཡུག་བཟང་ཇ་སོགས་གནང་སྐྱེས་ཀྱིས་སྤུད།
འབྲི་གུང་ནས་རྒྱལ་དབང་མཆོག་ལ་བརྟན་བཞུགས་དང༌། ཡང་
སྲིད་རིན་པོ་ཆེའི་གསུང་བརྟག་ཞུ་བར་ཆེད་གཉེར་གྱིས་སྐུ་ཚབ་འབྱོར་པ་
བཞིན། ཕར་ཡང་ཞབས་བརྟན་གྱི་འབུལ་སྐྱེས་བཟང་ཞིང་གང་ཅིའི་གནས་
ཚུལ་ཡང་ཞིབ་རྒྱས་འབུལ་བ་གནང་།
སྐྱབས་མགོན་དཔའ་བོ་རིན་པོ་ཆེ་ཀོང་ཕྱོགས་སུ་ཆིབས་བསྐྱོད་ཞོར་ལ་
གསང་གླིང་དུ་གདན་ཞུ་མི་སྐུ་ཚབ་ཆེད་མངགས་གནང་བ་བཞིན་གསང་གླིང་
དུ་ཕེབས། སྐྱབས་མགོན་དཔའ་བོ་རིན་པོ་ཆེར་ཕེབས་བསུའི་རིམ་པ་
དང་། གདན་སར་ཕེབས་ཉིན་འདུས་ཚོགས་རྣམས་ནས་སེར་སྦྲེངས་མཆོད་

པའི་བྱེ་བྲག་བཅས་ཆེས་གཟབས་ཤིང་གྲ་འགྲིག་དགོས་པའི་བཀའ་ཁྱབ་ནན་
དུ་བསྩལ། སྐྱབས་མགོན་རྣམ་གཉིས་ལྷན་རྒྱས་ཤིང་དག་སྣང་ཕེབས་སྤྲོ་དང་
བཞུགས་རིང་བསྙེན་བཀུར་གཟབ་པར་ཞུས། རིམ་པས་སྐྱབས་མགོན་དཔའ་
བོ་རིན་པོ་ཆེར་ཚེ་དབང་བརྒྱ་ཕྲག་གིས་མཚོན་བཀའ་དབང་ཆོས་ཟབ་ཅིང་རྒྱ་
ཆེ་བར་ཞུ་གནང་དང་། དམ་པའི་ཆོས་ཀྱི་མོལ་མཆིད་སོགས་ཐུགས་གོང་དུ་
འཕེལ་བར་གྱུར། སྐུ་ཞབས་དཔའ་བོ་རིན་པོ་ཆེར་ཞབས་བརྟན་བདེན་ཚིག་
དང་དངོས་པོའི་འབུལ་སྐྱེས་དཔངས་མཐོ་ཕུལ། ཚུར་ཡང་ཞབས་བརྟན་
བདེན་ཚིག་སོགས་དངོས་འབུལ་ཤིན་ཏུ་རྒྱ་ཆེར་གནང་སྟེ་རིམ་པས་ཀོང་
ཕྱོགས་སུ་ཆིབས་བསྐྱོད། བྱ་ཡུལ་ཕོ་བྲང་ཡང་རྩེར་རྡོ་རིང་མི་རྗེ་རིན་པོ་ཆེ་
བཙུན་མོ་སྲས་དང་བཅས་པ་ཆིབས་བསྐྱོད་ཐོག་མཇལ་ཞུ་གསོལ་སྟོན་ཞུ་བར་
ཕྱག་མཛོད་གནང་། མི་རྗེ་འཁོར་བཅས་རྣམས་ཀྱང་རྒྱལ་དབང་མཆོག་གི་
ཞལ་དཀྱིལ་མཇལ་བའི་ཐུགས་འདུན་ཤིན་ཏུ་ཆེ་བ་ཡོད་འདུག་རུང་། རོང་
ལམ་བགྲོད་ཁག་པར་བརྟེན་ཆིབས་བསྐྱོད་མ་ཐུབ་རུང་འབུལ་བ་དང་གང་ཅིའི་
གནས་ཚུལ་ཞིབ་ལྷོངས་སུ་འདུག །ཨོ་རོང་སྡེ་པ་སྲས་ལ་འདུན་མ་བླངས་
པར་ལེགས་སྐྱེས་དང་གསོལ་སྟོན་འབུལ་ཞིང་། ཞར་ལ་འབྲུག་ཆོས་ཀྱི་དོན་
སྐོར་བཅས་པར་ཕྱག་མཛོད་ཆེད་བཏང་མཛད། རྗེ་རིན་པོ་ཆེ་རི་ཁྲོད་པདྨ་ཡང་
རྫོང་དུ་གདན་བཏེག །བཅད་རྒྱའི་ངེས་པ་ཁོ་ནའི་དཔོན་གཡོག་ཉུང་བསྡུས་སུ་

གནང་ངོ་། །
༼༡༧༢༽སྣ་ཚོགས་ཏེ་ཆུ་རྟ་ལོ་གསར་ཐོག །ཞབས་བརྟན་འབུལ་
བར་ཕྱག་མཛོད་ཕེབས། ལར་རྒྱའི་སྤང་བླང་བཀའ་འདྲི་ཞུས། ལ་དྭགས་
རྒྱལ་པོ་བཀྲ་ཤིས་རྣམ་རྒྱལ་ཚེ་འཕྲང་བགྲོད་པའི་ཕྱིར་རིམ་གྲོ་ཅི་འགབ་རྟ་ཟམ་
འབྱོར། ཚེ་བསྲིང་ཐབས་རྣམ་དཀར་བསྒྲུབ་དགོས་སོགས་ཐུགས་དམ་
གསུང་བརྟག་བརྩེ་བས་བསྐྱངས། གོང་ཞབས་རྒྱལ་དབང་ཕྱག་ན་པདྨོའི་
ཐུགས་རྗེའི་སྒྱུ་འཕྲུལ་ཆེན་པོ་གངས་ཅན་འགྲོ་བའི་མགོན་པོ་གསེར་ཁྲིར་མངའ་
གསོལ་གྱི་དྲིལ་ཆེན་བསྒྲགས་པར་དངོས་ཕེབས་གལ་ཆེའང་སྐུ་དཀྱིལ་མི་
དྭངས་པར་བརྟེན། ལྷ་ལྡན་རྒྱལ་ཁབ་ཏུ་དགོངས་གྲོལ་ཞུ་བ་གནང་། མཛོད་
དྲུང་ནས་སྐྱབས་མགོན་མཆོག་གི་ཞབས་བརྟན་དུ་ཆེད་དམིགས་དགེ་འདུན་
བརྒྱད་གྲས་ཟླ་གཅིག་ཞག་བཅུའི་ཁོངས་ཚེ་སྒབ་རྡོ་རྗེ་རྒྱ་མདུད་དང་། ཞག་
བཅུའི་རིང་ཚེ་དཔག་མེད་ཞི་བ་ལྷ་མང་བཅས་ཀྱི་སྙིང་པོ་འཛུགས་པར་མཛད་
རྗེས། འདུས་ཚོགས་བཅས་ཞབས་བརྟན་བདེན་ཚིག་དང་འབྲེལ་བའི་བརྟན་
བཞུགས་བཟང་རྒྱས་འབུལ་བ་གནང་།
མཧཱ་བྷོ་ཊའི་ལྗོངས་ནས་ཀུན་མཁྱེན་སི་ཏུ་རིན་པོ་ཆེ་དབུས་སུ་ཆིབས་
བསྐྱོད། ལེགས་སྐྱེས་དང་ཞབས་བརྟན་འབུལ་བར་སྐུ་ཚབ་ཆེད་དུ་མངགས།
ལྷན་རྒྱས་ཀྱི་ཐུན་མོང་གནས་ཚུལ་སྐྱེས་བཟང་པོས་སྤུད་པ་འབྱོར། ཚེས་བཅུ་

སྒྲུབ་མཆོད་ཀྱི་ལས་སྣེ་བ་རྣམས་དང་སྦྱིན་བདག་རགས་བསྡུས་རྣམས་ལ་
མཇལ་ཕྱག་ཚེ་དབང་བསྩལ།
གངས་ཅན་ལྷ་གཅིག་རྒྱལ་བ་མཆོག་གི་ཡང་སྲིད་རིན་པོ་ཆེར་གསེར་
ཁྲིར་མངའ་གསོལ་སྐབས་ཁྲི་འབུལ་དང་། པཎ་ཆེན་རིན་པོ་ཆེ་རྒྱལ་ཚབ་
སོགས་ལ་མཇལ་ཕྱག་ཏུ་མཛོད་དྲུང་དཔོན་གཡོག་རྣམས་ཐེགས། འབྱོར་
ལན་གནང་སྐྱེས་བཅས་བདེ་བར་འཁོར། ལ་དྭགས་རྒྱལ་པོ་ཚེ་དབང་རྣམ་
རྒྱལ་ནས་མཚམས་ཞུ་རྟ་ཟམ་འབྱོར་བའི་བཀའ་ལན་དུ། ཡབ་མེས་གོང་མ་
རྣམས་ཀྱི་རྣམ་ཐར་བཟང་པོ་ལེགས་པར་སྐྱོང་ཞིང་སངས་རྒྱས་ཀྱི་བསྟན་པ་
རིན་པོ་ཆེ་སྤྱི་བྱེ་བྲག་རྣམས་མཆོད་པའི་མཛད་ཕྲིན་ཉམས་མེད་སྐྱོང་བ་སོགས་
བཀའ་ལན་བཟང་པོ་བསྩལ་ཏོ། །
༼༡༧༦༣༽ཉི་མ་སྟེ་ཆུ་ལུག་ལོ་གསར། ཞབས་བརྟན་རྟེན་འབྱུང་
འབུལ་བར་ཕྱག་མཛོད་ལྷན་རྒྱས་ཕེབས། ཆོ་འཕྲུལ་ཟླ་ནང་གསང་སྔགས་
ཆོས་གླིང་དང་བཀྲ་ཤིས་མཐོང་སྨོན། སྟག་རྩེ་བཅས་དགེ་འདུན་བརྒྱ་ཕྲག་
བརྒལ་བ་ནས། དཔལ་འཁོར་ལོ་སྡོམ་པའི་སྙིང་པོ་ཡི་གེ་བདུན་པ་དུང་ཕྱུར་
དང་། མདོ་ངེས་དོན་སྙིང་པོ་སོགས་ཞབས་བརྟན་བསྒྲབས། བསྙེན་བཀུར་
གྱ་ནོམ་པས་མཆོད་ཅིང་ཡོན་སོགས་རྒྱས་པར་བསྩལ། ཙ་རི་ཏྲ་ཡེ་ཤེས་ཀྱི་
དཀྱིལ་འཁོར་ཅིག་ཅར་དུའང་ཚོགས་གཏོར་བསྐང་བ་སོགས་བསྩལ། རྗེ་

དབོན་དར་རྒྱས་གསོ་རིག་ཕྱག་ལེན་ཕུལ་ཕྱིན་བཅས་མཆོག་གི་གསོལ་སྨན་
སོགས་ཟབ་བཞེས་ཀྱི་ཞབས་ཕྱིར་ཟླ་ཤས་བཞུགས་པ་ཕྱིར་ཕེབས་
སྐབས། སྐྱབས་མགོན་དཔའ་བོ་རིན་པོ་ཆེར་བརྟན་བཞུགས་སོགས་ཞིབ་
རྒྱས་ཕུལ།
སྒམ་པོ་སྤྲུལ་སྐུ་ཁྲི་ཕེབས་མངའ་གསོལ་གྱི་ཁྲི་འབུལ་འབུལ་བར་སྐུ་
ཚབ་གནང་། རྒྱལ་དབང་ཞྭ་དམར་ནག་གི་སྐུ་མདུན་དུ་ཞུ་ཡིག་དང་། ཀུན་
མཁྱེན་སི་ཏུ་རིན་པོ་ཆེ་མདོ་ཁམས་ཕྱོགས་སུ་ཆིབས་བསྐྱོད་ཀྱིས་ཞབས་བརྟན་
འབུལ་བར་སྐུ་ཚབ་ཆེད་མངགས་གནང་བ་བཞིན། རྒྱལ་བ་ཡབ་སྲས་ཕན་
ཚུན་ཐུགས་འཁྲེན་པའི་རྣམ་པ་དང་བཅས་ཞུ་ཡིག་གནས་ཚུལ་དང་ཞིབ་ཆ་
གནང་སྐྱེས་བཟང་ལན་བཅས་པའང་འབྱོར། སྡེ་པ་མགྲོན་གཉེར་ནས་ཡི་གེ་
དྲུག་པ་དུང་ཕྱུར་འཛུགས་གནང་གི་དགེ་འདུན་བརྒྱ་ཕྲག་བརྒལ་བར་བསྙེན་
བཀུར་དང་ཡོན་བསྒྲུབས་ཤིང་། མཆོག་ལའང་ཞབས་བརྟན་འབུལ་སྐྱེས་
མངོན་མཐོ་ཕུལ་བ་དགེ་བའི་རྩ་བ་མི་ཉམས་ཤིང་གོང་དུ་སྤེལ་བའི་མཚམས་
སྦྱོར་བཟང་པོས་རྒྱས་འདེབས་དང༌། ལེགས་སྐྱེས་ཀྱི་གནང་ཆ་
བསྩལ། སྙིང་ཕུའི་བླ་གྲྭ་རྣམས་ཀྱིས་ཡང་ཟབ་དགོངས་པ་འདུས་པའི་སྒོ་ནས་
མཁའ་འགྲོ་བསུ་ཟློག་མདོས་ཆེན་སྒྲུབ་ཞག་མང་བ་དང་བཅས་བསྒྲུབས།
འཁོར་ལོའི་མགོན་པོ་ཀཿ ཐོག་རིག་འཛིན་མཆོག་ནས་ཐུགས་རྗེ་ཆེན་

པོས་ཉེ་བར་དགོངས་ཏེ། ཐམས་ཅད་མཁྱེན་པ་པདྨ་དཀར་པོའི་གསུང་འབུམ་
སྔར་སྤར་དུ་མ་འཁོད་པ་རྣམས་དང་། གཞན་ཡང་བཀའ་བརྒྱུད་གོང་མའི་
གསུང་གལ་ཆེའི་རིགས་རྣམས། ལུགས་གཉིས་ཀྱི་མངོན་པར་མཐོ་བ་སྡེ་
དགེའི་རྒྱལ་ཁབ་ཆེན་པོར་སྤར་དུ་བསྒྲུབ་པ་གནང་རྒྱུར། རྒྱལ་སྲས་ནས་
དགོངས་པ་ལྷུར་བཞེས་ཀྱིས་རིན་ཆེན་གཉིས་པའི་རྡོ་ཚད་ཀྱི་མཐུན་རྐྱེན་བཅས་
པའི་གེགས་མེད་ལེགས་པར་གྲུབ་སྟེ། ཀརྨ་བསྟན་འཕེལ་རིན་པོ་ཆེ་ནས་
ལྕག་འཐོན་ཟབ་མོས་བརྒྱན་པའི་སྐུ་ཚབ་མི་ཁལ་བཅས་གནང་བ། ཆུ་ལུང་
གླང་ཟླའི་ནང་འབྲུག་སེ་བ་བྱང་ཆུབ་གླིང་དུ་ལེགས་པར་ཕེབས་པ་བཅས།
རྒྱལ་དབང་མཆོག་ནས། སྔར་གོང་མ་རྣམས་ཀྱི་གསུང་པར་ཚང་
འདྲིལ་བསྒྲུབ་པའི་དགོངས་པ་གཏད་རུང་དེ་ལམ་དུ་ལུས་ཤིང་། ད་ལམ་
ཐམས་ཅད་མཁྱེན་པའི་གསུང་འབུམ་ཚང་མ་པར་དུ་འགྲུབ་པ་འདི་བཞིན་
འབྲུག་རིས་རྣམས་ཀྱི་བསོད་ནམས་ཀྱི་ཞིང་ས་མཆོག་ཏུ་གྱུར་པ་ཡིན། ཞེས་
དགྱེས་པ་ཤིན་ཏུ་ཆེ་ཞིང་། དེ་དོན་ལྟར་གསང་གླིང་དུ་གཏམ་སྙན་དར་འཕྱར་
དང་བསངས་གསོལ། ཆོས་སྐྱོང་ལ་གཏང་རག་གི་ཚོགས་གཏོར་སོགས
གནང་དགོས་ཚུལ་དང༌། རང་ཞབས་ཀྱི་དགོན་མ་ལག་ཙ་རི་གནས་
ནང༌། མངའ་ཞབས་དང་བཅས་པ་མཆོག་དམན་ཚང་མཪ་མང་ཇ་སོགས་
གཏམ་སྙན་དར་འཕྱར་ལེགས་བྱས་གང་ཆེ་བྱེད་དགོས་ཀྱི་བསྐུལ་བརྡའ་ཚ་ནན་

བསྩལ་ཞིང་། རི་ཁྲོད་ཆེན་པོ་པདྨ་ཡང་རྫོང་དུའང་གོས་དར་གྱི་ལྔ་ལྡི་ཚར་དུ་
དངར་བས་ཕྱོགས་ཀུན་འགེངས་ཤིང་། རྒྱལ་དབང་མཆོག་ནས་རྩ་བ་གསུམ་
གྱི་ལྷ་ཚོགས་རྣམས་ལ་ཀུན་བཟང་མཆོད་པའི་སྤྲིན་ཕུང་རྒྱ་ཆེར་སྤྲོས་པའི་
ལེགས་བྱས་ལྷ་ལམ་ཡངས་པོར་ཕྱེ་བ་གནང་ཞིང་། མི་རིང་བར་ཨེ་ནས་པར་
རྐོས་མཁས་ཅན་མྱོང་མཁན་མང་བ་དང་མཛོད་མགྲོན་དཔོན་རྣམས་གསུང་
པར་ཚང་མར་ཕྲན་བུའི་ལྷག་ཆད་མཆིས་པའི་སྐྱོན་སེལ་དག་ཐེར་མཛད་པར་
ཆེད་དུ་བཀའ་ནན་དང་བཅས་མངགས་པ་གནང་། རྩེའི་གྲྭ་ཚང་དུ་ཉི་ལྡོག་
དང་སྟབས་མཚུངས་སུ་འཇམ་དཔལ་ཚེ་བདག་གི་སྱེ་རིང་བསྙེན་པའི་མན་
ངག་གི་མཚམས་གྲྭ་ལོ་ལྟར་ཆགས་མེད་དགོས་ཚུལ་གྱི་འཛུགས་པའང་མཛད་
དོ། །
༼༡༧༦༤༽ ཉི་སྒྲོལ་བྱེད་དེ་ཤིང་སྤྲེལ་ལོ་གསར་ཞབས་བརྟན་རྟེན་
འབྱུང་འབུལ་བར་མཛོད་ལྷན་རྒྱས་ཕེབས། ལར་རྒྱ་སོགས་གང་ཅིའི་གསུང་
མོལ་ཞིབ་རྒྱས་གནང་། རྒྱལ་བ་འབྲི་གུང་པ་ཆེན་པོ་ནས་ཞབས་འབྲིང་གདོང་
རྒྱལ་དབང་མཆོག་ལ་ཞབས་བརྟན་དང༌། ཞབས་དྲུང་རིན་པོ་ཆེའི་ཡང་སྲིད་
སྐོར་སོགས་གནས་ཚུལ་ཞིབ་ཆ་འབྱོར་བར་ཕར་ཡང་གནས་ཚུལ་ཞིབ་རྒྱས་
བསྩལ། མདོ་ཁམས་སུ་ཁམས་སྤྲུལ་རིན་པོ་ཆེར་གསུང་པར་རྣམས་བོད་དུ་
གདན་ཞུའི་ཐུགས་ཁུར་ཆེད་བཞེས་མཛད་པའི་ལེགས་སོའི་ཞུ་ཡིག །བཟང་

གོས་བུམ་ལྡན་གྱི་བླ་བྲེ་དང་མཛོད་གོས་སོགས་དངོས་པོའི་གནང་སྐྱེས་གྱ་ནོམ་
པ་བསྩལ། སྡེ་དགེའི་རྒྱལ་ཁབ་ཆེན་པོར་ཡང་། གསུང་པར་རིན་པོ་ཆེ་
གྲངས་མང་གད་གཙང་བྱུང་ཞེས་ལེགས་སོའི་ཞུ་ཡིག་དང་། འཕགས་ཡུལ་
གྱི་ཁྱད་གོས་གཟར་བབས་རྒྱུ་ལེགས་ཀྱི་གྱོན་པར་དངུལ་སྲང་ལྔ་བཅུ། བྱུ་
རུའི་བརྒྱ་ཕྲེང་སྤུས་ལེགས་ལ་སྲང་བརྒྱ་ཕྲག་འགྲོ་ངེས་ཀྱིས་མཚོན་སྔ་ཕྱི་རིམ་
འབུལ་གྱི་ཞུ་ཡིག་སོགས་ཁྱོན་དངུལ་རྡོ་ཚད་ལྔ་ལ་ཉེ་བ་ཙམ་གྱིས་སྐྱེས་མཆོག་
ཏུ་བཟང་བ་བསྩལ་ཞིང་། སྔ་ཕྱིར་ཕྱོགས་ཀྱི་བླ་མ་དགེ་བཤེས་སོགས་དོན་
གཉེར་རིམ་འབྱོར་མང་ཡང་ངོ་བོ་རེ་གཉིས་ལ་གཟིམ་སྦུག་ཏུ་མཇལ་ཕྱག་རིབ་
ཙམ་རེ་སོགས་འགྲོ་བའི་རེ་བ་བསྐང་བའི་བཀའ་དྲིན་བསྩལ།
འབྲི་གུང་ཞབས་དྲུང་ཆོས་ཀྱི་རྒྱལ་པོའི་ཡང་སྲིད་འཇང་ཡུལ་དུ་
བལྟམས་པ་གདན་ཞུས་ཀྱིས་ཁྲི་ཕེབས་ལ་ཐོག་མའི་ལེགས་སྐྱེས་སུ། སྐྱ་
ཞབས་ཡབ་སྲས་སུ་ཞབས་བརྟན་བདེན་ཚིག་དང་དངོས་པོའི་སྐྱེས་བཅས།
ཞབས་འབྲིང་སྦྲེལ་པོའི་སྐུ་ཚབ་བཅས་ཆེད་མངགས་གནང་། དཔལ་དོན་
གྲུབ་མཐོང་སྨོན་གྱི་མཆོག་སྤྲུལ་རིན་པོ་ཆེ་དཔོན་གཡོག་རྣམས་ཙ་རིའི་གནས་
གཟིགས་ལ་ཕེབས་པར། ཞར་ལ་མཆོག་གི་མཇལ་ཕྱག་ཏུ་ཕེབས་པའང་
ཞབས་བརྟན་ལེགས་སྐྱེས་བཟང་ཞིང་དམ་ཆོས་ཀྱི་མོལ་མཆིད་འཕེལ་བ་
སོགས་ལེགས་བྱས་ཀྱི་སྒོ་ཡངས་པར་ཕྱེ། གཙང་དུ་ལྷ་བྲིས་དབུ་མཛད་མཚོ་

སྒོ་བ་དོན་ཡོད་རྒྱལ་པོར་དཔལ་དུས་ཀྱི་འཁོར་ལོ་སྡོམ་པ་ཆེན་པོ་སོགས་
སྔགས་སྐུ་གསར་བཞེངས་མང་ཙམ་གནང་བ་འདི་སྐབས་ཚང་བསྒྲིལ་དུ་
འབྱོར་བས། རྒྱལ་དབང་མཆོག་གི་ལྗགས་བཀོད་བཞིན་བྲིས་དང་གསེར་རྒྱ་
ཚོན་མདངས་སོགས་ལེགས་རྩེར་སོན་པ་བཅས་དགྱེས་དགུ་ལེགས་པར་
གྲུབ། གསང་གླིང་ཚེས་བཅུ་ཞུ་མི་རགས་བསྡུས་རྣམས་ལ་མཇལ་ཁ་ཚེ་
དབང་བསྩལ།
མང་ཡུལ་ནས་རྒྱལ་སྲས་རིན་པོ་ཆེ་དཔོན་གཡོག་རྣམས་ཐུགས་
གཉེར་དང་དབང་ཆོས་ཞུ་བར་ཆེད་དུ་ཕེབས་པ་གཞིས་ལེན་བཟང་པོ་བྱས་
ཤིང་། རྒྱལ་སྲས་དཔོན་གཡོག་རྣམས་ནས་ཞབས་བརྟན་རིན་ཆེན་གཉིས་
པའི་ཏོ་ལ་བརྒྱ་ཕྲག་མང་བ་དང་བཅས་འབུལ་སྟོབས་ཆེས་མཐོ་བ་ཕུལ།
རྒྱལ་སྲས་གསང་གླིང་དུ་སྟན་འཇགས་ཤིང་རིག་གནས་སོགས་སྐུ་ཡོན་སྒྲོན་
པར་ཁྲོ་ཕུ་མཁན་རྙིང་ཤེས་རབ་རྒྱ་མཚོ་བསྐོས། རྒྱལ་པོའི་སྐུ་ཚབ་དང་ཞམ་
རིང་ཕེབས་སྐྱེལ་ཞུ་མི་རྣམས་ཀྱི་གདོང་ཆབ་ཤོག་གནང་སྐྱེས་བཟང་བ་བཅས་
བརྩེ་བས་བསྐྱངས་སོ། །
གྲུབ་གཉིས་རིན་ཆེན་འཕྱུར་བའི་འབྱུང་གནས་མཆོག །
གསར་ཪྙིང་ཡི་དམ་རྒྱ་མཚོའི་སྒྲུབ་ཐབས་ཀྱི། །
དབང་གི་ཆུ་རྒྱུན་བྱིན་རླབས་མ་ཡལ་བ། །

སྣོད་ལྡན་བུམ་བཟང་གཟུགས་སུ་ལེགས་པར་བླུག །
སྤྱོད་འཆང་དབང་པོ་བསིལ་ལྡན་གསང་སྔགས་ཀྱི། །
སྟོན་པ་སླར་ཡང་བྱོན་པ་སྒྲོལ་བའི་མགོན། །
གང་དེའི་བཀའ་འབུམ་ལུང་རྒྱུན་མི་ནུབ་ཕྱིར། །
དམ་པའི་མགོན་ལས་བཞེས་པའི་བཀའ་དྲིན་བསྩལ། །
གདོད་ནས་རྡོ་རྗེའི་སྐུ་ལ་ལས་ཉོན་གྱི། །
སྙན་གྱི་གོས་པའི་གོ་སྐབས་མ་དམིགས་ཀྱང་། །
དམན་པའི་བློ་ངོར་བྲོ་འཚལ་ཚུལ་སྟོན་ནས། །
དབེན་པར་ཏིང་འཛིན་གཡོ་མེད་ཁོ་ནར་གཞོལ།
གུ་རུ་པདྨས་བྱིན་རླབས་སྙིགས་དུས་འདིར། །
ཡང་དག་ལམ་སྟོན་མཚུངས་བྲལ་དཔའ་བོ་མཆོག །
བསྙེན་བཀུར་གྱིས་མཆོད་ཟབ་ཆོས་སྨིན་གྲོལ་རྒྱུན། །
གསན་ཞིང་དག་པའི་སྣང་བ་འབྱམས་སུ་ཀླས། །
ཀུན་མཁྱེན་པུཎྜ་རི་ཀའི་བཀའ་འབུམ་རྣམས། །
གྲངས་མེད་སྤེལ་བའི་ཕྱི་མོ་སྡེ་བཞི་དང་། །
དགེ་བཅུས་ཕྱུག་པའི་རྒྱལ་ཁབ་ནས་བསྐྲུན་ཏེ། །
བོད་ལྗོངས་ལྷགས་པའི་གཏམ་སྙན་དར་ཆེན་འཕྱར། །

༼༡༧༦༥༽ས་སྐྱོང་སྟེ་ཤིང་བྱ་ལོ་གསར། འཆར་ཅན་རྟེན་འབྱུང་
འབུལ་བར་མཛོད་ཟུང་དང་། རྒྱལ་སྲས་མཛོད་པ་བཅས་ཕེབས། གང་ཅིའི་
མོལ་མཆིད་ཞིབ་པར་བསྩལ། གཞིས་བབ་རྣམ་ཀུན་སྐུ་བཅད་རྒྱ་དམ་པའི་
ཐུགས་དམ་བསྒྲིགས་ཆག་ཆེས་དགོས་པ་ཁོ་ན་ལས། ཆོ་འཕྲུལ་ཟླ་ནང་ལ་
ངེས་པ་ཅན་གྱི་བཅད་རྒྱ་ཆེས་དམ་པར་བཀའ་དྲིན་བསྐྱངས། མདོ་ཁམས་
ནས་སྐུ་ཞབས་ཡོངས་འཛིན་རིན་པོ་ཆེའི་ཞུ་ཡིག་འབྱོར་བར། རྗེ་རྡོ་རྗེ་འཛིན་པ་
ཆོས་ཀྱི་མགོན་པོའི་ཡང་སྲིད་དགེ་རྒྱལ་དུ་འཁྲུངས་པ་འདི་བཞིན་ཡིན་མིན་གྱི་
གསུང་བརྟག་གནང་དགོས་ཚུལ་ལ། སྐུ་ཞབས་ཡོངས་འཛིན་རང་དང་།
ཁམས་སྤྲུལ་ནས་ངོས་འཛིན་གནང་འདུག་པ་ལྟར་དེ་ཁ་ཡིན་འགྲོ་ཞེས་ལན་
གསལ་བསྩལ།
ལྷོ་འབྲུག་མཆོད་ཡོན་ཁྲི་ཟུར་ནས་གནམ་ལོ་གསར་ཚེས་ཀྱི་ཞུ་མཆེད་
ཐུགས་དམ་བརྟག་ཞུ་སྐྱེས་བཟང་གིས་སྤྱད་པ་འབྱོར། དཔལ་རེག་པ་མེད་
པའི་མཆོད་རྟེན་གསར་བཞེངས་ཀྱི་དགོངས་གཏད་བཞིན། དོ་དམ་གཟིམ་
དཔོན་དཀར་བརྒྱུད་དང་གསེར་མགར་དབུ་མཛད་གྲོགས་བཅས་གསུམ་
ནས། ཟླ་བ་བཞི་པའི་ཚེས་ཉེར་གཅིག་དགེ་ཉིན་བཟོ་གྲྭ་བཙུགས་པའི་སྟོན་མོ་
གནང་སྐྱེས་བསྩལ། ལྷོ་འབྲུག་མཆོད་ཡོན་དང་བླ་དཔོན་རྣམས་ལ་མཚམས་
ཞུ་གནང་སྐྱེས་བཟང་པོ་དང་ཆབས་ཅིག་ཏུ་ཞམ་རིང་ཆེད་མངགས་བསྩལ།

ཁོང་རྣམས་ཀྱང་གུས་པ་དང་སྤྲོ་བའི་དགྱེས་པ་གོང་དུ་འཕེལ་བའི་འབུལ་སྐྱེས་
བཅས་འབྱོར། ལྷོ་ནས་བླ་མ་རིན་པོ་ཆེ་ཕྱོགས་ལས་རྣམ་རྒྱལ་དང་དགེ་
བཤེས་སོགས་བཀའ་དབང་ཆོས་ཞུ་མི་རིམ་འབྱོར་མང་བ་རྣམས་རྗེས་སུ་
འཛིན་པར་མཛད།
སྒམ་པོའི་ཡང་སྲིད་ལ་མཚན་གསོལ་ཞུས་པར། དཔལ་མི་ཕམ་
ཆོས་ཀྱི་དབང་པོ་དོན་ཀུན་གྲུབ་པ་ཕྱོགས་ཐམས་ཅད་ལས་རྣམ་པར་རྒྱལ་བའི་
སྡེ་ཞེས་པ་ལྷ་རྫས་དང་སུ་ཝརྞ་སོགས་རྟེན་བཟང་པོས་སྤུད་པ་བསྩལ།
གསང་གླིང་ཚེས་བཅུ་ཞུ་མི་རྣམས་ལའང་སྔར་བཞིན་བསྐྱངས།
འབྲུག་ཆོས་སུ་རྒྱལ་དབང་སྤྲུལ་སྐུའི་ཡང་སྲིད་དུ་བསྙད་པའི་གནམ་
གོང་པས་ཞབས་པད་དུ་གཡོར་ཞུས་ལ་བརྟེན། འབྲུག་ཆོས་ཤོར་ལ་ཐུག་པར་
ཉེ་བས། མཛོད་མགྲོན་ཞུ་དོན་ལ་ཆེད་དུ་གཉེར་བའང་སྐུ་རིམ་གསེང་ཤོར་ལྟ་
བུའི་སྙུན་བབས་ཤིན་ཏུ་ལྗི་བས་མཐར་མ་འཐོན། འོན་ཏང་དཀོན་མཆོག་གི
ཐུགས་རྗེས་འབྲུག་ཆོས་འཛིན་བདག་ཡ་བྲལ་དུ་མ་སོང་ཙམ་བྱུང་། སྒྲུབ་སྡེ་
སྤྲུལ་སྐུ་རིན་པོ་ཆེ་ཙ་རིའི་གནས་གཟིགས་ཀྱི་ཞར་ལ་བརྟན་བཞུགས་འབུལ་
བར་ཞབས་པད་དུ་འབྱོར། དཔལ་འཁོར་ལོ་སྡོམ་པའི་སྒྲུབ་ཐབས་སོགས་
བཀའ་རྩོམ་མང་ཙམ་སྔ་ཕྱི་རིམ་པར་གསོལ་འདེབས་བསྐུལ་མའང་མཛད་
དོ། །

༼༡༧༦༦༽མི་ཟད་ཅེས་པ་མེ་ཁྱི་ལོ་གསར། རྟེན་འབྱུང་འབུལ་བར་
མཛོད་དྲུང་དང་རྒྱལ་སྲས་མཛོད་བཅས་ཕེབས། རྒྱལ་དབང་མཆོག་གི་
ཞབས་བརྟན་སྐུ་རིམ་དུ་འདུས་སྡེ་ཕན་ཚུན་གཉིས་དང་། སྟག་རྩེ། རྒྱལ་
སྲས་ཀྱི་ཞབས་འབྲིང་བཅས་དགེ་འདུན་བརྒྱ་ཕྲག་བརྒལ་ངེས་ཀྱིས་ས་ག་ཟླ་
བའི་ནང་དུ་དཔལ་འཁོར་ལོ་སྡོམ་པའི་སྙིང་པོ་ཡི་གེ་བདུན་པ་དུང་ཕྱུར་
འཛུགས། བཀུར་སྟི་དང་ཡོན་གྱིས་རྒྱ་ཆེར་མཆོད། གཞན་ཡང་སྔ་ཕྱིར་
བཀའ་འགྱུར་དང་། སྒྲོལ་མ་འབུམ་ཚོ། ཙ་རི་ཏྲ་ཡེ་ཤེས་ཀྱི་འཁོར་ལོར་
ཚོགས་མཆོད་འབུམ་ཚོ་དུ་མ་དང་། དར་འཕན་སོགས་རིམ་པར་བསྒྲུབས།
གྲུབ་དབང་སྤྲུལ་སྐུ་རིན་པོ་ཆེ་མཆོག་གི་མཇལ་ཞུར་ཆེད་ཀྱིས་ཕེབས་
པར་གཞིས་ལེན་བཀུར་སྟི་གཟབས་ཤིང་། སྤྲུལ་སྐུ་དཔོན་གཡོག་རྣམས་ནས་
མཁའ་འགྲོ་བསུ་ཟློག་གི་གསུང་ཆོག་དང་འབྲེལ་བའི་བརྟན་བཞུགས་རྒྱ་ཆེ་
དངོས་གཙང་ཕུལ། དམ་པའི་ཆོས་མོལ་མཆིད་མཛད།
སྐྱབས་མགོན་རྒྱལ་བ་ཀརྨ་པ་ཡབ་སྲས་ཟུང་དང་མདོ་ཁམས་སུ་སྐུ་
ཞབས་སི་ཏུ་རིན་པོ་ཆེ་རྣམས་ལ་ཞབས་བརྟན་དང་འབྲེལ་བའི་བྱ་མ་རྟ་ཆེད་
མངགས་གནང་། གསང་གླིང་ཚེས་བཅུ་ཞུ་མི་རགས་བསྡས་རྣམས་ལ་ཚེ་
དབང་སོགས་སྔར་བཞིན་བསྐྱངས། དཔལ་རེག་པ་མེད་པའི་མཆོད་རྟེན་ཆེན་
པོ་རྒྱལ་དབང་མཆོག་གི་ལྗགས་བཀོད་ཇི་ལྟ་བ་བཞིན་གེགས་མེད་ལྷུན་གྱིས་

གྲུབ་པ་མཆོག་གི་སྐུ་མདུན་དུ་བསྒྲིག་ཚོམ་ལེགས་པར་གནང་སྟེ། བགེགས་
དང་བར་ཆད་མི་འཇུག་པའི་སྲུང་འཁོར་དང་སྦྱང་བ་སོགས་རབ་ཏུ་གནས་པའི་
བྱིན་དབབ་པ་ནན་ཏན་བཀའ་དྲིན་བསྐྱངས་ཤིང་། གཤམ་གྱི་པད་གདན་དང་
སེང་ཁྲི་གཉིས་གསེར་ཟངས་ལས་གཞན་མའི་གསེར་གསོལ་རྣམས་དངུལ་ལ་
གསེར་གསོལ་འབའ་ཞིག་དང་།
བྲེ་ནང་དུ་སྐྱབས་རྗེ་རིག་འཛིན་ཆེན་པོའི་སྐུ་བརྙན་དངུལ་གར་བླུགས་
ལ་སྲང་བཅུ་བདུན་དང་ཞོ་ལྔ། མཆོད་རྟེན་ཆེན་པོའི་སྐུ་རྒྱུར་དངུལ་ཞུ་ཆས་
སོགས་ཕུད་པའི་ལྷད་བྲལ་སྙིང་པོར་ཕྱུང་བ་སྲང་དྲུག་བརྒྱ་དང་ཞོ་གསུམ།
བུམ་པའི་ཕྱོགས་མཚམས་བརྒྱད་ལ་ལྕོག་གི་ཚུལ་དུ་བདེ་བར་གཤེགས་པའི་
མཆོད་རྟེན་དངུལ་ལས་གྲུབ་པ་བརྒྱད། གསེར་བཙོ་ཆས་སོགས་ཕུད་པའི་
ཡང་ཏིག་སྲང་སུམ་བཅུ་སོ་གསུམ་དང་ཞོ་ལྔ། ཟངས་རྩེའི་ཁལ་བཅོ་ལྔ་དང་
ཉག་བཅོ་ལྔ་རྣམས་ལས་གྲུབ་པར་ཕྲ་རྒྱན་གྱི་རིགས་རྣམས་ནོར་བུ་རིན་པོ་ཆེ་
ཁྱད་དུ་འཕགས་པ་ཆེས་མང་བ་དང་། གཡུ་མཆོང་ལ་སོགས་བརྗོད་པར་
དཀའ་བའི་རྒྱན་ཐམས་ཅད་ཀྱིས་བཀླུབས་པ། སྐྱེ་འགྲོ་རྣམས་ཀྱི་ཕྱག་གི་
ཡུལ་མཆོད་པའི་གནས་ཀྱི་བསོད་ནམས་ཆེན་པོའི་ཞིང་ས་མཆོག་ཏུ་གྱུར་པའི་
ནང་གཞུག་ཏུ། གསེར་དངུལ་ལྗང་བརྡུངས་ཀྱི་ཟ་མ་ཏོག་ལྗགས་བཀོད་ཁྱད་
འཕགས་ཀྱི་ནང་དུ། སྐྱབས་རྗེ་རིག་འཛིན་ཆེན་པོའི་སྐུ་གདུང་དང་དབུ་ལོ་ལ་

སོགས་པའི་བྱིན་རླབས་དང༌།
སངས་རྒྱས་ཀྱི་རིང་བསྲེལ་འཁྲུལ་བྲལ་འཕགས་ནོར་གྱི་གྲངས་
ལྡན། འཇའ་ཚུགས་རིན་པོ་ཆེའི་ཨ་མ་འཁྲུལ་བྲལ་རིལ་བུ་ཤིན་ཏུ་ཆེ་བ།
ཀུན་མཁྱེན་ཆེན་པོ་དང་རྒྱལ་བ་དམ་པ་མཆོག་ཟུང་ནས་བསྒྲུབས་གནང་གི་
འཇའ་ཚུགས་རིལ་བུ་མང་བ། རྒྱ་གར་རྡོ་རྗེ་གདན་ནས་སྤྱན་དྲངས་པའི་བྱང་
ཆུབ་ཤིང་གི་ལོ་འབྲས་དང་། རྡོ་པདྨ་ཅན་ལ་སངས་རྒྱས་ཀྱི་ཞབས་རྗེས་
དཀྱུས་སུ་ཁྲུ་དོ་ཙམ་ཡོད་པར་དྲི་བཟང་གི་སྤར་བཏབ་པའི་ཤིན་ཏུ་བྱིན་རླབས་
ཅན། གུ་རུ་རིན་པོ་ཆེའི་སྐུ་བེར་འཁོར་ལོ་དགུ་བརྩེགས་ཀྱི་ཚལ་བུ། སྐྱབས་
རྗེ་རིག་འཛིན་ཆེན་པོའི་འབུལ་གནང་གི་ཤེལ་དཀར་ལས་གྲུབ་པ་སྟོན་པའི་སྐུ་
བརྙན་ཁྱད་དུ་མཚར་བ་རྣམས་དང་། གཞན་ཡང་བཀའ་བརྒྱུད་གོང་མ་རིམ་
བྱོན་གྱི་སྐུ་གདུང་དང་ན་བཟའ། དབུ་ལོ། གཏེར་སྟོན་ཆེན་པོ་རྩོད་མེད་རིམ་
བྱོན་རྣམས་ཀྱི་ཤོག་སེར་ལ་སོགས་པའི་བྱིན་རླབས་འཛོམས་ཆེ་བ། ཀརྨ་
བཀའ་བརྒྱུད་དང་འབྲི་གུང་བཀའ་བརྒྱུད་ཀྱི་བྱིན་རླབས་འཛོམས་ཆེ་ཞིང་ས་སྐྱ་
ཁུ་དབོན་རྣམས་ཀྱི་བྱིན་རླབས་ཀྱི་རིགས། ཇོ་ནང་དང་ཞྭ་ལུ་སོགས་མཁས་
གྲུབ་ཆེན་པོ་རྣམས་ཀྱི་བྱིན་རླབས། སྐྱབས་རྗེ་རིག་འཛིན་ཆེན་པོའི་ན་བཟའ་
སོགས་བྱིན་རླབས་ཕོན་ཆེ་བ་རྣམས་དང་། ཆོས་སྐུའི་རིང་བསྲེལ་ཡང་བླ་མ་
ཡི་དམ་གྱི་མཚན་སྔགས་སོགས་ཤིན་ཏུ་འཛོམས་ཆེ་བར་བཞུགས་ཤིང་།

ཙན་དན་དམར་པོའི་སྲོག་ཤིང་ཚད་ལྡན་གད་གཙང་གི་ངོགས་སུ་གསེར་
སྦྱངས་ཀྱི་གཙུག་ཏོར་རྣམ་རྒྱལ། བྱང་ཆུབ་རྒྱན་འབུམ་སོགས་བཤད་ཚད་
དང་མཐུན་པའི་གཟུངས་ཡིག་གིས་གཏམས་པ། རིང་བསྲེལ་རྣམ་པ་བཞི་
སོགས་བྱིན་རླབས་དང་དངོས་གྲུབ་ཀྱི་གཏེར་ཆེན་པོ་རྣམས་ཀྱིས་བར་
མཚམས་མེད་པར་འཕྱུར་བུར་གཏམས་ཏེ་བཞུགས་པ། ཁང་བཟང་སྒོ་ཁྱིམ
དུ་དཔལ་འཁོར་ལོ་སྡོམ་པ་རྡོ་རྗེ་སེམས་དཔའ་ཡུམ་ཅན་གྱི་སྐུ་བརྙན་རིན་པོ་ཆེ་
སྣ་ཚོགས་ལས་ལུགས་སུ་བླུགས་པ་སྒྲོས་གཙང་བྱིན་རླབས་ཀྱི་གཟི་འོད་
འབར་བ་རྣམས། པདྨ་རཱ་གའི་ཕྱག་རྒྱས་བཏབ་ཅིང་གསེར་ཟངས་ལ་གནོད་
སྦྱིན་ཕོ་མོའི་སྐུ་དང་གཟུངས་རྣམས་བཟོ་ཕུལ་ལས་གྲུབ་པ། གཞན་ཡང་རྟེན་
རྫས་དང་གནོད་སྦྱིན་བང་མཛོད་ཤིན་ཏུ་མང་ཞིང་བཀྲ་ཤིས་པའི་རྫས་བརྒྱད་
དང་བཅས་པ། མཆོད་རྫས་སྐོར་ཡང༌། ནོར་བུ་གཡང་ཏྲེའི་མཆོད་རྫས་
འགང་ཆེ་བ་དང་། རྒྱ་རག་གསེར་གསོལ་གྱི་བྱ་མ་བུམ་བཟོ་ཁྱད་ཀྱི་འཕགས་
པ་ཆ་ལྗོན་དམར་ལས་གྲུབ་པ་རྒྱལ་སྲིད་སྣ་བདུན་ཏེ་སྦྲག་མཐོ་རེ་ཡོད་པ་ཆ་
ཚང་། གཞན་ཡང་མཆོད་རྫས་ཀྱི་བྱེ་བྲག་པ་རྣམ་པ་མང་ཞིང་སྤུས་གཙང་བ་
འབའ་ཞིག་དང་བཅས། ཡེ་ཤེས་ཀྱི་དཀྱིལ་འཁོར་ཆེན་པོ་གདོད་ནས་ལྷུན་
གྱིས་གྲུབ་པ་ཅིག་ཅར་དཔལ་གྱི་ནགས་ལྗོངས་རྡོ་རྗེ་བཙུན་མོའི་གནྡྷོ་ལ་ཆེན་
པོར་བཞུགས་སུ་གསོལ་བར་མཛད།

མཛོད་དྲུང་དང་གཟིམ་དཔོན་དཀར་བརྒྱུད་གྲྭ་སློབ་བཟོ་པ་རྣམས་ནས་
མཆོད་རྟེན་ཆེན་པོ་གདན་ཞུ་སྤང་བླང་གི་བཀའ་བཀོད་ནན་ཆེན་དང་བཅས་ཆེད་
དུ་གནང་བར། གནས་སུ་ཕེབས་བསྟུན་རྟེན་ཆེན་བསྒྲིགས་པ་དང་གཟུངས་
འབུལ་སྟབས་མཚུངས་གནང་ཐོག །བགེགས་སྦྱང་བ་སོགས་རབ་ཏུ་གནས་
པའི་མངའ་གསོལ་དང་ཚོགས་བརྒྱ། སྣང་གསལ་གྱི་ཕྲེང་བ་སོགས་མཆོད་
པ་དང་། རབ་སྟོན་རྒྱ་ཆེར་གནང་བའི་ལེགས་བྱས་ཕུན་སུམ་ཚོགས་པ་བྱུང་
འདུག །ཕྱག་མཛོད་དཔོན་གཡོག་རྣམས་ཕྱིར་འཁོར། རྟེན་བཞེངས་དོ་དམ་
དང་བཟོ་བོ་གསུམ་ལ་ལེགས་གསོའི་གནང་སྐྱེས་སུ། གཟིམ་དཔོན་དཀར་
བརྒྱུད་ལ་ལྷ་རྫས་སྲིད་རིང་དང་གོས་འགག །ཤམ་ཐབས་སྤུས་གཙང་
སོགས་དང་། གསེར་མགར་གཉིས་ལ་རྒྱན་བཞིའི་གྱོན་པ་ཁ་སར་སོགས་
ལུས་གང་ཆ་འགྲིག་དང་། མཛོད་བཏགས་ཀྱི་ཝ་ཏར་རེ། ཟངས་བརྡུངས་
པར་ཝ་ཏར་དང་གྱོན་པ་མགོ་ལུས་ཆ་ཚང་ལེགས་པ། གླ་ཡོན་ཡང་དངུལ་
སོགས་ཟོག་སྤུས་དག་ངེས་ཀྱིས་ཚང་མ་དགའ་མགུ་ཡིད་ཚིམས་པ་བསྩལ།
སྔོན་དུ་བལ་ཡུལ་ནས་བསྒྲུབས་གནང་ཐུབ་པ་བླ་མེད་ཀྱི་གསེར་སྐུ་
དང་། གཞན་ཡང་གུ་རུ་དྲག་པོ་ཡེ་ཤེས་རབ་འབར་གྱི་སྨན་སྐུ་སོགས་ལའང་
གཟུངས་འབུལ་རབ་གནས་བསྩལ། ཆོས་སྡེ་རྟག་བརྟན་དམ་ཆོས་གླིང་གི་
མགོན་ཁང་ཆེན་མོ་ཨུ་ཙ་ལར་དཔལ་མགོན་ལྕམ་དྲལ་ཡེ་ཤེས་དངོས་

བཞུགས་མཆོད་སྤྲིན་ཁང་དུ་རྗེ་གོང་མ་ན་རིམ་གྱི་ཕྱག་སྦུབ་བྱིན་ལྡན། བཀྲ་
ཤིས་སྙན་པའི་སྒྲ་དབྱངས་ཞེས་རྒྱུ་དང་གསུང་ལེགས་རྩེར་སོན་སྐྱོན་མེད་པ་སི་
ཏ་ཧུ་གསེར་རིས་མའི་ལུང་། ཁྱད་གོས་གནང་ཆེ་བའི་བར་འཚང་དང་ན་
བཟའ་ལེ་ཚན། བཀྲ་ཤིས་པའི་དར། ཤུབས་མཚལ་རྩི་གསེར་རིས་ཅན་
ལེགས་ངེས། ཕྱི་སྒྲིལ་རས་དར་གྱི་འབོག་བཅས་དང་། སྤྱན་གཟིགས་གོས་
དར་བཟང་པོའི་ངོགས་སུ་ཚིག་དོན་ཕུན་སུམ་ཚོགས་པའི་འདོད་དོན་ཕྲིན་
བཅོལ་ཅན། རལ་གྲི་རྒྱུ་ལེགས་རྩེ་མོའི་གྲངས་ལྡན། དཔལ་མགོན་ལྕམ་
དྲལ་ལ་ཟུངས་གསོའི་རྟེན་རྟ་ནག །རྡོ་རྗེ་རླུང་གཤོག་རྒྱུ་ལེགས་ན་གཞོན།
བསྐང་གསོ་བ་རྣམས་ལ་བསྐང་བ་སྨིན་རྒྱས་ཀྱི་དགོས་ཆ་རྒྱས་པ་བཅས་དགེ་
ལེགས་འབྲུག་རྒྱས་ཆེད་མངགས་གནང་།
དཔལ་ཇོ་མོ་ནང་གི་སྐ་འབུམ་མཐོང་གྲོལ་ཆེན་མོའི་དབུ་རྩེར། དཔལ་
དུས་ཀྱི་འཁོར་ལོའི་དཀྱིལ་འཁོར་ཆེན་པོ་བློས་བསླངས་སུ་བཞུགས་པའི་ཕྱི་རྒྱ་
ཆོས་འཁོར་བཅུ་གསུམ་ལ། འགའ་རྒྱུ་ལེགས་ཀྱི་ཆར་ཁེབས་གླིང་བཞི་མ་རྒྱ་
ཁྱོན་ཤིན་ཏུ་ཆེ་ངེས་རྒྱན་ལྡན་དང་། སྒྲུབ་སྡེ་པ་རྣམས་ལ་མང་ཇའི་ཐོག་བླ་
མའི་གསོལ་འདེབས་གསུང་དགོས་བཅས་ཀྱི་གནང་སྐྱེས་བཟང་པོ་བསྩལ།
སྔོན་དུ་ཁམས་པ་རྡོ་བརྐོས་མཁན་ཞིག་འབྱོར་བ་ཁོ་པའི་ལག་ཚད་གཟིགས་
ཐོག་ལོང་རྡོ་ལ་རྣམ་རྒྱལ་མཆོད་རྟེན་ཚད་ལྡན་སྒྲོས་གཙང་བཞེངས་པ་གནང་

ཞིང་། གཞན་ཡང་སངས་རྒྱས་བྱང་སེམས་ཀྱི་སྐུ་མང་ལ། འགྲོ་ལྡིང་གི་
སློབ་དཔོན་ཆེན་པོ་དང་། གུ་རུ་གདུག་པ་ཟིལ་གནོན་དང་། ཨོ་རྒྱན་ཟ་ཧོར་
མ༑ འཕགས་ཡུལ་གྱི་གྲུབ་ཐོབ་མདའ་བསྣུན་ཞབས་དང་རྣལ་འབྱོར་དབང་
ཕྱུག་བིརླ་པ་རྣམས་ཚད་ལྡན་ཤོག་ཁྲ་བསྩལ་བ་བཞིན། ཕྱེད་འབུར་ལྟ་བུ་
འཕྲལ་འཕྲལ་སྤྱན་ཞུའི་ཐོག་བཀའ་བཀོད་ཟབ་མོས་ཁྱབ་པའི་ཚང་མ་གྲུབ་
བསྟུན། བལ་ཡུལ་མཆོད་རྟེན་འཕགས་པ་ཤིང་ཀུན་གྱི་བྱ་འདབས་སུ་འཇམ་
དབྱངས་མཆོད་རྟེན་བྱིན་ལྡན་གྱི་བཞུགས་ཡུལ་ལྟ་བུ་ཞིག་དགོས་ཚུལ་བཀའ་
ཕེབས་ལ། མི་འདུས་ཆེ་བ་བཅས་གསང་གླིང་གི་ཉེ་འཁོར་དུ་བཞུགས་ན་ཇི་
ལྟར་ལགས་ཞེས་སྙན་འབུལ་ཞུས་པར།
སྔོན་འཕགས་ཡུལ་གྱི་གྲུབ་ཐོབ་རྣམས་ནས་རྡོ་སྐུ་ལ་སོགས་པ་རང་
རང་གི་བསྟི་གནས་སུ་བཞེངས་ཏེ་བསོད་ནམས་ཀྱི་ཞིང་སར་བཞུགས་པ་ཡིན་
པས་དེ་བཞིན་དུ་བྱེད་ཅེས་བཀའ་ཕེབས། རྣམ་རྒྱལ་མཆོད་རྟེན་གཟུངས་
གཞུག་བྱིན་རླབས་ཅན་དབུས་སུ་བཞུགས་པའི་ས་ཁྲིའི་ནང་དུའང་གཏེར་བུམ་
ལ་སོགས་པ་བཞུགས་པའི་མཐར། སངས་རྒྱས་བྱང་སེམས་ཀྱི་སྐུ་རྣམས་
བརྟན་པར་བཞུགས་པ་ལ་མཆོད་རྟེན་དཔལ་ཡོན་ཅན་ཞེས་དང་། གུ་རུ་རིན་པོ་
ཆེའི་སྐུ་དང་གྲུབ་ཐོབ་ཀྱི་སྐུ་རྣམས་བཞུགས་ཡུལ་ལ་པདྨ་འོད་ཅེས་མཚན་གྱི་
རྣམ་གྲངས་སོ་སོར་གནང་ཞིང་། སྦྱང་ཁྲུས་རབ་གནས་ལ་སོགས་པ་རྒྱལ་

བའི་དབང་པོ་མཆོག་ནས་བརྩེ་བས་བསྐྱངས་ཏེ་དགོངས་པ་དགྱེས་ཉམས་
མཛད།
ཆོས་སྡེ་ཆེན་པོ་གོང་དཀར་ནས་བླ་མ་བསོད་ནམས་རྣམ་རྒྱལ་ཆེད་དུ་
གདན་ཞུས་བཞིན། དཔལ་རྡོ་རྗེ་ཕྲེང་བའི་དཀྱིལ་འཁོར་ཆེན་པོ་བཞི་བཅུ་རྩ་ལྔ་
དང་། བདེ་ལེགས་སུ་བྱེད་པའི་དཀྱིལ་འཁོར་གསུམ་བཅས་རྡོ་རྗེ་གདན་པ་
ཆེན་པོའི་ཐུགས་དམ་རྟེན་གྱི་དཀྱིལ་ཐང་རྣམས་གཡར་ཞུ་གནང་ནས་ཞལ་ཕྱེ་
སྟེ་གསན། དཔལ་ཀྱེ་རྡོ་རྗེ་མཚོ་སྐྱེས་ལུགས་ཀྱི་དཀྱིལ་འཁོར་རྡུལ་ཚོན་གྱི
སྟེང་ནས་གསན་པར་མཛད། སྐུ་དཀྱིལ་མི་དྭངས་རུང་ཤིན་ཏུ་ཐུགས་བརྩོན་
ཆེན་པོས་ལྗགས་ལུང་སོགས་ཞིབ་ཆ་ཟླ་བ་གཉིས་ཙམ་གྱི་ཁོངས་སུ་
གྲུབ། བླ་མ་རིན་པོ་ཆེ་ཉིད་ལ་ཚེ་སྒྲུབ་རྡོ་རྗེ་རྒྱ་མདུད་ཀྱི་དབང་ལུང་བསྩལ་ཏེ་
བསྙེན་བཀུར་ཡོན་གྱིས་མཉེས་པར་མཛད་ནས། རྡོ་རྗེ་གདན་པ་ཆེན་པོའི་སྐུའི་
སྣང་བརྙན་ལ་ཟ་འོག་གི་སྐུ་བེར་སྤུས་ལེགས་སྒྲོན་རྒྱུའང་བསྩལ་ཏེ་ཆིབས་
ཁལ་གྱི་ཕེབས་སྐྱེལ་བཅས་རང་གནས་སུ་ཐེགས།
མདོ་ཁམས་ནས་བདག་བླ་མ་བསོད་ནམས་རྒྱ་མཚོའི་མཚན་འཛིན་
དང་། དབོན་པོ་དགེ་ལེགས་ཀྱི་སྐུ་སྐྱེ་བཅས་དཔོན་གཡོག་བཅུ་སྐོར་འབྱོར་ཏེ་
ཆིབས་དྲེལ་སོགས་འབུལ་སྐྱེས་ཕོན་ཆེ་བར། མཇལ་ཕྱག་སྐབས་གང་ཅིའི་
གནས་ཚུལ་རྣམས་ལྷུག་སྩོལ་གྱི་བཀའ་འཕྲོས་དང༌། ཚེ་སྒྲུབ་རྡོ་རྗེ་རྒྱ་མདུད་

རྩ་གསུམ་གྱི་ལྗགས་ལུང་སོགས་བརྩེ་བས་གཟིགས། སྐབས་ཤིག་བཀའ་
བསྩལ། སྔ་གོང་ཕག་ལོར་སྐྱིད་གྲོང་ཆོས་སྡིངས་སུ་སྐུ་སྙུང་སྐབས་སྐྱབས་
མགོན་རིག་འཛིན་ཆེན་པོས་སྐུའི་གེགས་སེལ་མཛད་པའི་མཇུག་གི་བཀའ་
ལས། དེང་ནས་ལོ་བཅུ་གསུམ་བར་སྐུའི་ཚེ་འཕྲང་བགྲོད་པ་ཡིན་ཅེས་ཕེབས་
དེ་ནས་སླར་གེགས་སེལ་ཇི་ལྟར་འགབ་ཞུ་བ་གནང་རྒྱུ་མ་བྱུང་ཞེས་
ཤིང་།
རྒྱལ་དབང་མཆོག་ནས་བཀའ་སྩལ་ཕེབས་སོ། །
རྒྱལ་བའི་ཁྱབ་བདག་མཆོག་གི་གདུང་མཆོག་གང་། །
དཔལ་ལྡན་རེག་པ་མེད་པའི་མཆོད་རྟེན་ནི། །
རཏྣ་ཀ་ལས་གྲུབ་པར་རྒྱས་བཏབ་སྟེ། །
འཐུང་སྤྱོད་གྲོང་གི་རྒྱན་དུ་འགོད་པར་མཛད། །
རྩོད་པའི་དུས་སུ་སྙིགས་མ་ལྔ་བདོ་བའི། །
རང་གཟུགས་ཅི་ཡང་བརྡོལ་ཞིང་འཕེལ་བའི་ཚེ། །
གཟིགས་ཏེ་གངས་ཅན་གདུལ་བྱར་ཐུགས་ཕྱུང་ནས། །
མཁའ་སྤྱོད་འོག་མིན་ཞིང་ཁམས་བཞུད་ལ་དགྱེས། །
དེ་ཚེ་ཕྱི་ནང་ལྟས་ཀྱི་ཕྲེང་བ་ནི། །
བཟོད་པར་དཀའ་བ་དུ་མ་མཐོང་ཐོས་ཀྱང་། །
ཇི་མི་སྙམ་པའི་ཡིད་ཅན་དབང་ཤེས་ལ། །

སྒྲིབ་བྱེད་ཡིད་སྲུབས་དག་གིས་ཉེ་བར་སྤྲུལ། །
༼༡༧༦༧༽ཐམས་ཅད་འདུལ་ཏེ་མེ་ཕག་ལོ་གསར། ཞབས་བརྟན་
རྟེན་འབྱུང་འབུལ་བར་མཛོད་དྲུང་དང་། ལ་དྭགས་མཛོད་བཅས་ཕེབས།
དཔལ་རྡོ་རྗེ་གདན་གྱི་གནྡྷོ་ལ་ཆེན་པོའི་ཞིང་བཀོད་ལོང་རྡོ་ལས་གྲུབ་པ་ཞིག་
དགོངས་གཏད་ལ། ལྗགས་བཀོད་བཀའ་དྲིན་བསྐྱངས་པ་སྤྱན་ཞུ་ཕབ་པའི་
དགོངས་པ་རིན་པོ་ཆེར་སྨིན་ཅིང་། གཟིམ་སྤྱིལ་གྱི་བར་ཁྱམས་སུ་བཞུགས་
རྒྱུ་བྱུང་ན་ཞེས་ཡང་ཡང་བཀའ་ཕེབས་འདུག་ཀྱང་འཕྲལ་དུ་བསྒྲིག་ཚོམ་ནི་མ་
གནང་། སྔ་སོར་ལྕགས་འབྲུག་ལོ་ནས་བསྟན་འགྲོ་སྤྱི་དང་སྒོས་སུ་གྲུབ་
རིགས་པ་རྣམས་ཀྱི་བསོད་ནམས་ཀྱི་བསགས་རྒྱས་མ་ཐེབས་པར། རྒྱལ་
དབང་མཆོག་ཉིད་སྐུ་རླུང་གི་སྙུན་གཞི་ལྕི་བའི་སྟབས་ཀྱིས་སྐུ་བཅད་རྒྱར་
བཞུགས་ཤིང་།
སྦྲུལ་ལོར་ཚིན་པདྨ་ཡང་རྫོང་དུ་ཕེབས་པ་ནས་དབེན་གསུམ་གྱི་ཐུགས་
དམ་རྩེ་གཅིག་ལ་བཞུགས་བཞིན་སྙུན་དང་སྡུག་བསྔལ་ཐམས་ཅད་ཆོས་ཉིད་
ཀྱི་ངང་དུ་ལམ་ཁྱེར་མཛད་པས། སྙུན་གཞི་ལྕི་བའི་སྐབས་ཀྱང་ཐུགས་དམ་
བཅད་བསྒྲིགས་ལས་མི་གཡེལ། སྒར་ལར་རྒྱའི་སྐོར་རྣམས་ལྗགས་བཀོད་
ཞིབ་པ་དང་མཇལ་ཞུ་གལ་ཆེའི་རིགས་རྣམས་བརྩེ་བས་བསྐྱངས། ཕྱག་
མཛོད་དང་ཞབས་འབྲིང་རྣམས་ནས་ཞབས་བརྟན་སྐུ་རིམ་དང་། སྨན་དཔྱད་

འཕྲོད་བཞེས་སོགས་བཀའ་དྲིན་ཆེ་དགོས་ཚུལ་ཡང་ཡང་སྙན་གསོལ་བཞིན།
དེ་དག་རྣམས་ཀྱང་དགོངས་པར་གཏད་པའི་ལོ་ལྟར་ཞབས་བརྟན་སྐུ་རིམ་
གྲངས་མང་དང༌། གསོས་སྨན་འཕྲོད་བསྟེན་བཞེས་ཚུལ་བཀའ་དྲིན་
བསྐྱངས་མུ་ནས། འདི་ལོ་རིམ་པས་སྙུན་འཕར་གྱི་ཚེས་བཅོ་ལྔའི་ཉིན་ནས་སྐུ་
དཀྱིལ་རྙོག་པའི་ཆེས་ངལ་བ་བཞེས་རུང་ཞབ་འཆགས་སོགས་གནང་མུ་
དང༌། ཞབས་འབྲིང་རྣམས་བློ་གྲོས་ཆུང་བས་སྔག་བསྔལ་བ་གཟིགས་པ་
ཡིན་ནམ། ཞལ་ཆེམས་ཀྱི་རིགས་གཏན་ནས་མ་ཕེབས་ཤིང་། སྔར་རྒྱུན་གྱི་
ཐུགས་རྗེ་ཆེན་པོ་ཁོ་ནས་བསྐྱངས།
དེ་ཡང་དམ་པ་རྣམས་ནི་གདོད་ནས་སྐྱེ་འཆི་སྲིད་པའི་སྐྱོན་གྱིས་མ་
གོས་ཤིང་། རྟག་བརྟན་རྡོ་རྗེའི་ངོ་བོ་ཉིད་ཀྱི་སྐུར་བཞུགས་ཀྱང་། གདུལ་བྱ་
ལེ་ལོ་དང་སྙོམས་ལས་བག་མེད་པའི་རང་བཞིན་ཅན་དག་མི་རྟག་རྒྱུད་ལ་
འཆར་བའི་བརྡ་ཐབས། ཞིང་གཞན་དུ་རྗེས་སུ་འཛིན་འོས་པ་དག་ལའང་བརྩེ་
ཞིང་། ཞིང་འདིར་ཡང་རེ་ཞིག་སྐུ་གདུང་གི་གདུལ་བྱ་རྒྱ་ཆེ་བ་ལ་དགོངས་
ནས། གཟུགས་སྐུ་དབྱིངས་སུ་བསྡུ་བའི་དགོངས་པ་གཏད་པའི་རྟགས་སུ།
ཕྱི་རོལ་དུའང་བྱུང་བས་མི་བཟོད་པའི་ལྟས་ཀྱི་རྣམ་པ་འདི་ལྟར་སྣང་སྟེ། ས་
ཆེན་པོ་འདི་རྣམ་པ་དྲུག་ཏུ་གཡོ་ཞིང་རླུང་དམར་དྲག་པོ་མི་བཟད་པ་ལངས་
པའི་རྡུལ་གྱིས་རི་ཀླུང་ཁེབས་པ་དང་། ཉིན་མོ་ནུབ་ནས་ཤར་དུ་འོད་ཀྱི་ཕུང་པོ་

ཆེན་པོ་སྒྲ་དང་བཅས་ཏེ་མཆེད་ཅིང་། བཤུལ་ལམ་སྣམ་བུ་བརྐྱངས་པ་ལྟ་
བུར་མངོན་པ། གཟིམ་སྤྱིལ་བཀྲ་ཤིས་ལྷས་སྟེང་གི་གཡས་ལོགས་ནས་རི
བྲག་འཕེན་མེད་དུ་རལ་ཞིང་ཞིག་པ། ཀུན་མཁྱེན་པད་དཀར་གྱི་སྐུ་འདྲ་རིན་
པོ་ཆེ་ཞལ་མདངས་གནག་ཅིང་མཆོད་མེ་མི་བཞེས་པ་དང་། ཞབས་འབྲིང་པ་
དག་ལ་རྨི་ལམ་བཟོད་པར་དཀའ་བ་ཁོ་ན་བྱུང་ཞིང་། བདག་གི་ཉམས་སུ་
དཔལ་ལྡན་ལྷ་མོའང་གནས་མལ་གཞན་དུ་འཕོ་སྐྱས་ཀྱི་ཚུལ་དང་། ཀླུ་
སྡིངས་སུའང་སྔར་མེད་ཀྱི་མཐའ་འདྲེས་ཁེངས་པ་སོགས་ཡིད་མི་བདེ་བ་ཁོ་ན་
བྱུང་ལ།
༼༡༧༦༧༽མེ་ཕག་ལོ་དེའི་ཧོར་ཟླ་དང་པོའི་ཚེས་བཅུ་བདུན་གྱི་ས་
རུབ་ཙམ་ལ་ཐུགས་དམ་ལྗགས་བཟླས་ལ་བཞུགས་མུར། སྐུའི་དཀྱིལ་
འཁོར་ཆོས་དབྱིངས་ཞི་བ་ཆེན་པོ་རྣམ་པ་མེད་པའི་འོད་གསལ་འདུས་མ་བྱས་
པའི་ངང་དུ་སྙོམས་པར་ཞུགས་པར་གྱུར་ཏོ། །
དེ་ལྟ་བུའི་ཚུལ་ཞབས་འབྲིང་སྐུའི་གམ་དུ་ཉེ་བར་གནས་པ་དག་གིས་
གཅིག་ལ་གཅིག་སྦྲན་ཅིང་དྲུང་འཚོ་བ་དང་བཅས་པས་ཞིབ་ཏུ་མཇལ་ཡང་ཅི
བྱ་གཏོལ་བྲལ་གྱི་དུཿ ཁ་དྲག་པོས་ཡིད་མྱོས་ཤིང་། སྲོག་གི་དབང་པོའང་
འགག་པ་ཙམ་ལ་ཐུག་པར་གྱུར་ཅིང་། མི་རིང་བར་གང་གི་ཐུགས་རྗེས་
སེམས་ཅུང་ཟད་རྙེད་པ་ན། གསང་གླིང་དུ་ཕྱག་མཛོད་ལ་གསང་སྟབས་ཀྱིས་

གནས་ཚུལ་ཕུལ་བས། དེའི་སང་ནས་ཕེབས་ཤིང་ཐུགས་ངལ་གྱི་རང་བཞིན་
དུ་གྱུར།
རེ་ཞིག་བཞུགས་ཟོལ་གྱིས་ཟླ་གཅིག་བར་གསང་རྒྱ་བྱེད་པར་བཀའ་
བགྲོས་འདུག །སྐབས་འདིར་སྔོན་གྱི་རྟེན་འབྱུང་ལེགས་པའི་ཅིག་ཤོས་ཀྱི་
དབང་དུ་སོང་བས། དགོངས་པ་དབྱིངས་ནས་དགྱེས་མིན་གྱི་ལས་བྱེད་
རྣམས་བློ་ཙབ་ཙུབ་ཀྱི་རྣམ་པ་ཅུང་ཟད་བྱུང་སོང་ཞིང་། དགོངས་རྫོགས་གྲལ་
དབུ་དང་། སྐུ་གདུང་འོད་ཞུར་སྐུ་ཞབས་དཔའ་བོ་རིན་པོ་ཆེ་ཕེབས་ཐུབ་ན་
འཕྲལ་ཡུན་དུ་ལེགས་ཚོགས་ཆེའང་འདོད་བཞིན་སྨིན་མ་སོང་།
དགོངས་པ་དབྱིངས་སུ་ཐིམ་འཕྲལ་ཚེས་བཅུ་དགུའི་ནུབ་མོ་ཁོ་བོ་ཅག་
གི་རྨིས་འཁྲུལ་ལ། སྐུ་ཞབས་དེ་ཉིད་སྐུ་གཟི་མདངས་རྒྱས་ཤིང་གཅེར་བུ་
སྟགཤམ་གསོལ་བ། དབུ་སྐྲ་ཐོར་ཚུགས་ལ་རུས་པའི་རྒྱན་དྲུག་གིས་སྤྲས་པ་
ཧེ་རུ་ཀའི་རྣམ་པར་བཞེངས་པ་ཞིག་ཐལ་བྱུང་གི་ཕེབས་ནས། སམྦཱ་ཊར་ཡི་
གེ་མང་དུ་བྲིས་པ་ཞིག་ཕྱག་ནས་བསྩལ་ཏེ་དགྱེས་ཚུལ་དང་བཅས་དབུའི་བྱིན་
རླབས་བསྩལ་ནས་ནམ་མཁར་གཤེགས་པ་ཞིག་བྱུང་ལ། མནལ་སད་ནས་
སེམས་སྔངས་ཤིང་སེམས་མི་བདེ་བ་ཁོ་ནར་འབྱམས་པ་བྱུང་། ཕྱིས་སུ་ཡེ་
ཤེས་ཀྱི་སྐུས་བྱིན་གྱིས་བརླབས་པར་གོ། །ལོ་རྒྱུས་འདི་དག་ཞར་བྱུང་གི་དྲང་
པོར་བརྗོད་པ་ལ་ཁ་ན་མ་ཐོ་བ་མེད་པར་སེམས་སོ། །

དོན་དམ་སྐྱེ་འཇིག་ཤར་ནུབ་སྤངས་པ་ཡི། །
གཟུགས་སྐུའི་ཉི་མ་ཆོས་ཀྱི་སྒྲོན་མེ་ཆེ། །
ཀུན་རྫོབ་གདུལ་བྱའི་རྟག་འཛིན་གཞོལ་སླད་དུ།
ཆོས་དབྱིངས་ནུབ་རིའི་ཕག་ཏུ་རེ་ཞིག་བརྒལ། །
ཀྱེ་མ་གདུལ་དཀའི་འགྲོ་བ་མི་བསྲུན་པ། །
ཡལ་བར་དོར་འདི་ངེས་པར་བདེན་མོད་ཀྱང་། །
སློབ་འབངས་མགོན་མེད་ལོང་བ་དམིགས་བུ་ཡིས། །
བསྐྱུར་མཚུངས་ཞི་བར་གཞོལ་འདི་རིགས་ལགས་སམ། །
དེ་ཚེ་འཇིག་རྟེན་ཁམས་འདི་མུན་པ་ཡིས། །
ལན་བརྒྱར་བྱུགས་བཞིན་སྣང་བའི་སྐབས་བྲལ་ཞིང་། །
མྱ་ངན་ཁུར་གྱིས་ནོན་པའི་དབྱིག་འཛིན་ཡང་། །
རྣམ་པ་དྲུག་ཏུ་གཡོ་ཞིང་འདར་བ་བཞིན། །
ལྷ་ཡི་རྫིང་རིང་ངོགས་སུ་སྐབས་གསུམ་པ། །
དབང་པོའི་ཚོན་རིས་སྣ་ཚོགས་ལྡ་ལྡིར་དཔྱངས། །
མནྡ་ར་བའི་ཆར་དང་རོལ་མོའི་སྒྲ། !
སྤོས་ཀྱི་དྲི་ཞིམ་དག་གིས་ཡོངས་སུ་བཀང་། །
གསང་རྒྱའི་ཁོག་ནས་སྐུ་གདུང་རིན་པོ་ཆེ་ཡིད་བཞིན་ནོར་བུ་དྲི་བཟང་དང་ག་

པུར་གྱིས་སྦྲགས་པའི་རས་ཀ་ཤི་ཀ་དང་དར་གོས་བཟང་པོས་བཀླུབས། རིན་
པོ་ཆེའི་རྒྱན་དྲུག་དང་སྲོག་ཞུ་ལ་སོགས་པ་གསོལ་ཏེ་འཁོར་ལོས་སྒྱུར་བའི་ཆ་
བྱད་དུ་ཁྲི་ལ་བཞུགས་སུ་གསོལ། མཆོད་པའི་ཡོ་བྱད་ཀུན་བཟང་དང་རྗེས་སུ་
མཐུན་པའི་མཆོད་འབུལ་གྱི་རིམ་པ་གཟིམ་དཔོན་དཀར་བརྒྱུད་ལ་འབུལ་དུ་
བཅུག །སྐུ་གདུང་རིན་པོ་ཆེ་བཞུ་སྦྱངས་ལ་སོགས་པ་དགོངས་རྫོགས་གྲལ་
དབུར་དྲེའུ་ལྷས་སྤྲུལ་སྐུ་རིན་པོ་ཆེ་མཁྱེན་པའི་ཕུལ་གྱུར་དེ་ཉིད་ཁས་ཉེ་འབྲེལ་
མཚུངས་ཀྱིས་གདན་ཞུས་ཐོག་གསང་རྒྱའང་བཀྲོལ་ཞིང་། རིན་ཆེན་ཕྲེང་བ་
ཕན་ཚུན་གཉིས་ནས་དགེ་འདུན་ཉི་ཤུ་སྐོར་གྱིས་མཆོད་འབུལ་སྨིན་རྒྱས་ཞག་
མང་བར་ཕུལ་ངོས། སྐུ་གདུང་ཡིད་བཞིན་གྱི་ནོར་བུ་བཞུ་སྦྱངས་འབུལ་
སྐབས། གྲུབ་དབང་རིན་པོ་ཆེས་རྗེ་བཙུན་སྒྲོལ་མ་རྣལ་འབྱོར་མའི་སྒོ་ནས་
སྲེག་བླུགས་ཕུལ་ཞིང་། གཞི་ནམ་མཁའ་དྭངས་པར་ཕྱོགས་མཚམས་ཀུན་
ནས་འཇའ་སྤྲིན་གྱི་ཚོགས་དཔག་ཏུ་མེད་ཅིང་མེ་ཏོག་གི་ཆར་སོགས་ངོ་མཚར་
ཆེས་མང་བ་ཀུན་གྱི་མིག་ལམ་དུ་གྱུར།
གདུང་ཁང་རིན་པོ་ཆེ་ཞག་གྲངས་རྫོགས་མཚམས་ཞལ་དབྱེ་དུས་
ཀྱང་། འཇའ་སྤྲིན་མང་ཞིང་བཀྲ་ཤིས་རྟགས་བརྒྱད་ཀྱི་དབྱིབས་སོགས་
གཟུགས་བརྙན་ཤིན་ཏུ་ཡ་མཚན་པ་འདུག་ཅེས་ཀུན་གྱིས་གླེང་།
སྐུ་གདུང་རིང་བསྲེལ་གྱི་ཆ་ཤས་ཕྲ་ཞིང་ཕྲ་བ་མཐའ་དག་རིན་པོ་ཆེའི་

སྒྲོམ་དུ་བཞུགས་སུ་གསོལ་ཏེ་སླར་ཡང་མཆོད་པའི་སྤྲིན་གྱིས་རྒྱ་ཆེར་
མཆོད། སྤྲུལ་སྐུ་རིན་པོ་ཆེར་བཞུ་སྦྱངས་ཀྱི་སྐུ་ཡོན་དང་དགེ་འདུན་རྣམས་
ལའང་ཡོན་མང་འགྱེད་སོགས་རྒྱ་ཆེར་བསྩལ་ཞིང་། ལ་དྭགས་རྒྱལ་སྲས་
དང་སྡེ་པ་ཕྱག་མཛོད་ཞམ་རིང་ནང་སྐོར། གྲྭ་ཚང་ཁག་སོགས་ནས་གདུང་
འབུལ་དང་ཟུར་འཇོག་ཀྱང་མང་བར་བྱུང་།
དགོངས་རྫོགས་དངོས་གཞིར་ཡང་། གཙོ་བོར་གོང་ཞབས་རྒྱལ་བ་
རིན་པོ་ཆེའི་དབུས་པའི་སྐྱེས་ཆེན་དམ་པ་རྣམས་ལ་ཐུགས་དམ་བསྐུལ་
རྟེན། རྟེན་གཙོ་ཇོ་ཤཱཀ་རྣམ་གཉིས་གཙོར་གྱུར་གྱི་མཆོད་ཁང་རྣམས་ལ་
གསེར་ཆབ་དང་། སྙན་ཤལ། སྟོང་མཆོད་སྣ་ལྔ། ཚོགས་མཆོད་ཆེན་མོར་
འཕགས་ཚོགས་འདུས་པའི་སྡེ་རྣམས་ལ་མང་འགྱེད་དང་བཅས། གསང་
སྔགས་ཆོས་གླིང་དུ་གྲུབ་དབང་རིན་པོ་ཆེ་གཙོར་བཞུགས་ཀྱི་རིན་ཆེན་ཕྲེང་བ་
རྣམ་གཉིས། སྟག་རྩེ་སོགས་བྱར་ཁུལ་གྱི་སེར་སྐྱ་ཆེ་ཕྲ་རྣམས་ལ་མང་འགྱེད་
སྤྱི་འབུལ་སོགས་གྱ་ནོམ་པ་གནང་།
གྲུབ་དབང་རིན་པོ་ཆེར་སྐྱབས་མགོན་མཆོག་གི་ཐུགས་དམ་རྟེན་གྱི་
གྲས། དེ་བཞིན་གཤེགས་པ་ཡུམ་ཅན་གྱི་གསེར་སྐུ་རིན་པོ་ཆེས་མཚོན་
འབུལ་སྟོབས་ཆེས་རྒྱས་པ་ཕུལ་ཞིང༌། གཉལ་སྡེ་དྲུག་དང་དྲེའུ་ལྷས།
སྔགས་བཤད་སོགས་ལྷོ་རྒྱུད་ཀྱི་སེར་སྐྱ་ཆེ་ཕྲ་ཚང་མར་མང་འགྱེད་སྤྱི་འབུལ་

དང་། འབྲུག་དང་ར་ལུང་ཁྲོ་ཕུ་སོགས་སུ་མཆོད་འབུལ་སྙན་ཤལ་མང་
འགྱེད་བཅས། རྒྱལ་བ་ཞྭ་དམར་ནག །སྐུཞབས་སི་ཏུ་རིན་པོ་ཆེ། སྐྱབས་
མགོན་དཔའ་བོ་རིན་པོ་ཆེ། འབྲི་གུང་། སྒམ་པོ། སྡིངས་པོ་ཆེ། བདེ་ཆེན་
ཆོས་འཁོར། མདོ་ཁམས་ཀརྨ་བསྟན་འཕེལ་རིན་པོ་ཆེ་དང་། བསོད་ནམས་
རྒྱ་མཚོའི་སྤྲུལ་སྐུ་བཅས་སོ་སོར་ཐུགས་དམ་བསྐུལ་རྟེན་རྒྱས་པར་ཕུལ་
ཞིང་།
གཞན་ཡང་རིས་སུ་མ་བཅད་པའི་དབུས་གཙང་གི་ཆོས་སྡེ། བླ་ཁག་
གྲགས་ཅན་དང་། མངའ་རིས་བཅས་པར་མང་འགྱེད་སྤྱི་འབུལ་སྣེ་བཞག་
སོགས་དང་། གནས་ཆེན་ཙ་རི་ཏྲར་མཆོད་འབུལ། སྒྲུབ་སྡེ་དང་ལས་ཚན་
རྣམས་ལ་མང་འགྱེད་སྣེ་བཞག །ཤར་ནུབ་ཀྱི་མཚུལ་པ་རྣམས་ལ་འོས་
འགབ་དང་བསྟུན་པས་མཚུལ་ཐེས་བཅས། རིམ་པར་ཕུལ་བ་རྣམས་
དགོངས་རྫོགས་བསྒྲུབས་གནང་གི་ཕྱག་དེབ་ཏུ་གསལ་ཞིང་།
གདུང་ཁང་རིན་པོ་ཆེའི་ས་རྡོ་མི་འཁྱར་བའི་ཆེད་དུ། ཨེ་ནས་འབུར་
བཟོ་བ་ཟུང་བོས་ཏེ། ཚིན་གཟིམ་ཆུང་དུ་གདུང་རྟེན་ཐོག་ཚད་མ་སྒྲོས་གཙང་
ཚད་ལྡན་ལ་རྒྱལ་དབང་མཆོག་གི་སྐུ་གདུང་རིང་བསྲེལ་སོགས་བྱིན་རླབས་
རྟེན་དཔག་ཏུ་མེད་པ་དང་། གཟུངས་ལ་སོགས་པས་འཕྱུར་བུར་གཏམས་
ཤིང༌། བུམ་ནང་དུ་སྐུ་བརྙན་བྱིན་རླབས་ཀྱི་གཟི་འོད་འབར་བ་བཅས།

གསེར་དངུལ་གྱི་འཐུག་པོར་བྱུགས་ཏེ་ལེགས་པར་གྲུབ་ཐོག །གྲུབ་དབང་
ན་པོ་ཆེ་ནས་རབ་གནས་རྒྱས་པར་བསྩལ།
གཟིམ་སྤྱིལ་གྱི་བར་ཁྱམས་གདུང་ཁང་གི་ཤུལ་ས་ཁྲི་མཐོ་བར་དཔལ་
རྡོ་རྗེ་གདན་གྱི་གནྡྷོ་ལ་ཕྱི་ལྕགས་རིའི་ཁོར་ཡུག་དང་བཅས་པའི་རྟེན་གཙོར་ཐུབ་
དབང་གི་སྐུ་ཐོག་ཐུབ་མ། དེ་སྟེང་སྨྲ་ཏིའི་ཕྱག་ཚ་ཐུབ་དབང་གི་སྐུ་བརྙན།
ནུབ་ཏུ་བྱམས་པའི་སྐུ་བཅས་ངོ་མཚར་བྱིན་རླབས་ཅན་བཞུགས།
གསང་སྔགས་ཆོས་གླིང་དུ་རྒྱལ་དབང་མཆོག་གི་སྐུ་འབག་རིན་པོ་ཆེ་
སྐུ་ཚད་ཆེ་བ་དང༌། འདུས་སྡེ་གཉིས་སུའང་སྣང་བརྙན་རེ། གུ་རུ་རིན་པོ་
ཆེའི་སྐུ་བརྙན་སོགས་གདུང་ཐལ་བྱིན་ལྡན་དང་། སྨན་འཇིམ་ལས་བཞེངས་
གནང་རྣམས་ལ་གཟུངས་འབུལ་གྱི་རིམ་པ་བཤད་ཚད་དང་མཐུན་པར་རྒྱས་
པར་ཕུལ་ཏེ། དཔལ་འཁོར་ལོ་སྡོམ་པའི་དཀྱིལ་འཁོར་ཆེན་པོའི་སྒོ་ནས་རབ་
ཏུ་གནས་པ་ལེགས་པར་སྒྲུབ་སྐབས་ཀྱང་། འཇའ་སྤྲིན་གྱི་ཚོགས་སོགས་
ཐུགས་རྗེས་བྱིན་གྱིས་བརླབས་པའི་མཚན་མ་དཔག་ཏུ་མེད་པ་བྱུང་། འབུར་
བཟོ་བ་གཉིས་ལ་གླ་ཡོན་སོགས་མངོན་མཐོ་གནང་སྟེ་ཕྱིར་སློག །
སླར་ཡང་སྐྱབས་མགོན་མཆོག་གི་དགོངས་རྫོགས་སུ། རྟེན་
བཞེངས་ཆེ་བ་ཞིག་གནང་རྒྱུར་ཇི་ལྟར་ལེགས་དགོངས་པར། སྔོན་དུ་དཔལ་
རེག་པ་མེད་པའི་མཆོད་རྟེན་གྱི་དཔེ་རྟག་བརྟན་དུ་ལེན་པར་བཏང་སྐབས།

བཀའ་ལས། རྗེ་བཙུན་དམ་པས་བཞེངས་གནང་གྲས། དཔལ་དུས་ཀྱི་
འཁོར་ལོའི་རྒྱུད་ལས་གསུངས་པའི་ཡེ་ཤེས་མཆོད་རྟེན་དེར་ཐིག་དང་བཟོ་
དབྱིབས་ཚང་མར་ལྟ་རྟོག་ཞིབ་འཇུག་ལེགས་པར་བྱེད་དགོས་ཀྱི་བཀའ་ནན་
ཕེབས་པ་བཅས། དགོངས་པ་ཅན་གྱི་བཀའ་ཞིག་ཡིན་ནམ་སེམས་པས། ད་
ལམ་ཡེ་ཤེས་མཆོད་རྟེན་འདི་ཉིད་བཞེངས་པར་ཐུགས་ཐག་བཅད་དེ། སླར་
ཡང་རྟག་བརྟན་ནས་མཆོད་རྟེན་གྱི་དཔེ་ཕྱེད་འབུར་ཞིག་ཆེད་མངགས་ལེན་མི་
བཏང༌།
ཀུན་མཁྱེན་ཆེན་པོས་དུས་འཁོར་རྒྱུད་ཀྱི་ཐིག་རྩ་མཛད་པ་དང་རྣམ་
དབྱེར་མ་མཆིས་པ་དེ་ཉིད་ཕེབས་པར། ལ་དྭགས་ཀྱི་གསེར་མགར་མཁས་
མགྱོགས་ལྷག་བསམ་དག་པ་དབུ་མཛད་ཚེ་རིང་བསམ་འགྲུབ་དང་། བྱ་
ཡུལ་ནས་དབུ་མཛད་རྒྱལ་པོ་གཉིས་ཀྱིས། གསེར་དངུལ་སྤེལ་མའི་མཆོད་
རྟེན་རྒྱུག་མཐོ་བཅུ་གཅིག་ཡོད་པའི་སྐུ་རྒྱུར་སླད་བྲལ་གྱི་དངུལ་སྲང་ཉིས་བརྒྱ་
དང་བརྒྱད་ཅུ་གྱ་བརྒྱད། ཞོ་ལྔ། སྐར་ལྔ། ཞལ་འདེབས་ཁྱོན་དངུལ་སྲང་
དྲུག་ཅུ་རེ་གསུམ་དང་ཞོ་བདུན་བཅས་བསྡོམས་པས་དངུལ་སྲང་སུམ་བརྒྱ་
དང་ལྔ་བཅུ་ང་གཉིས་ཞོ་དོ་སྐར་ལྔ། ཚ་གསེར་རྒྱུར་གསེར་ཞོ་ཉིས་བརྒྱ་དང་
ཞེ་བཞི། དངུལ་ཆུ་སྲང་བརྒྱ་དང་ཉི་ཤུ་རྩ་ལྔ། ཟངས་རྩེའི་ཁལ་བཅོ་བརྒྱད་
དང་ཉག་བཅུ་དྲུག་བཅས་ཟླ་བ་བརྒྱད་ཀྱི་ཁོངས་སུ་གྲུབ་ཅིང་། རིན་པོ་ཆེ་སྣ་

ཚོགས་པའི་ཕྲ་ཚོམ་ལ་གཞན་མའི་དད་འབུལ་དང་། ཕྱག་མཛོད་ནས་བཏང་
བ་སོགས་ཁྱད་ཐོན་བཟོ་དབྱིབས་ཕུན་སུམ་ཚོགས་པས་སྤྲས་ཤིང་། མཆོད་
རྟེན་ཆེན་པོའི་བཞུགས་ཡུལ་ཡང་མཐོང་ཐོས་དྲན་རེག་གི་འགྲོ་ཕན་རྒྱ་ཆེ་བའི་
སླད་དུ། གནས་མཆོག་ཙ་རི་ཏྲ་ཅིག་ཅར་དཔལ་གྱི་ནགས་ལྗོངས། རྡོ་རྗེ་
བཙུན་མོའི་གནྡྷོ་ལ་ཆེན་པོར་བཞུགས་སུ་གསོལ་ཏེ།
བྲེ་ནང་དུ་སྐྱབས་མགོན་རྒྱལ་བའི་དབང་པོའི་སྣང་བརྙན་རིན་པོ་ཆེ་སྣ་
ཚོགས་ལས་ལུགས་སུ་བླུགས་པ་ཚ་གསེར་ཅན་བྱིན་རླབས་ཀྱི་གཟི་འོད་འབར་
བ༑ བུམ་ནང་དུ་དཔལ་དུས་ཀྱི་འཁོར་ལོ་ལྷན་སྐྱེས་ལི་མ་ཁྱད་དུ་འཕགས་པ་
སྐུ་ཚད་མི་ཆུང་བ་དང་། ཙན་དན་དམར་པོའི་སྲོག་ཤིང་ཚད་ལྡན་ལ་གསེར་གྱི་
གཟུངས་སྔགས་ཅན། ནང་གཞུག་ལ་རྒྱལ་དབང་མཆོག་གི་གདུང་ཤ་རཱི་རམ་
རིན་པོ་ཆེའི་སྒྲོམ་བུར་བཞུགས་སུ་གསོལ་ཞིང་། གཞན་ཡང་དབུ་ལོ་དང་
ཚེམས། ན་བཟའ། དེ་བཞིན་གཤེགས་པའི་འཕེལ་གདུང་། བཀའ་བརྒྱུད་
གོང་མ་རིམ་བྱོན་གྱི་གདུང་རིང་བསྲེལ་སོགས་བྱིན་རླབས་རྟེན་ཁྱད་དུ་
འཕགས་པ། ཆོས་སྐུའི་རིང་བསྲེལ་ལ་དུས་ཀྱི་འཁོར་ལོའི་བླ་བརྒྱུད་མཚན་
སྔགས། དུས་ཀྱི་འཁོར་ལོའི་སྙིང་པོ་འབུམ་ཕྲག་བཞི་བརྒལ་བ་དང་།
གཟུངས་ཆེན་སྡེ་ལྔ་སོགས་གཟུངས་ཀྱི་རྣམ་གྲངས་མང་བ། སྐྱབས་མགོན་
དཔའ་བོ་རིན་པོ་ཆེ་ནས་འབུལ་གནང་དེ་བཞིན་གཤེགས་པ་ཡུམ་ཅན་གྱི་སྨན་

སྐུ་བྱིན་ལྡན་ཁྱད་འཕགས་སོགས་སྐུ་བརྙན་མང་བ། གནོད་སྦྱིན་འཁོར་ལོ་
འབྱོར་པ་རྒྱས་པའི་རྫས་དང་ལྷན་ཅིག་པ་རྣམས། རྒྱལ་དབང་མཆོག་གི་ཕྱག་
བཞེས་ཇི་ལྟ་བས་གཟུངས་འབུལ་གྱི་རིམ་པ་རྣམས་གོ་བབས་མ་འཛོལ་བར་
ལེགས་པར་ཕུལ་ཞིང་། གཟིམ་དཔོན་དཀར་བརྒྱུད་དང་རིན་ཆེན་ཕྲེང་བ་
གཉིས་ཀྱི་དབུ་མཛད་ཆེན་མོ་ཟུང་། གསུང་རམ་པ་རགས་བསྡུས་བཅས་
ནས། དཔལ་འཁོར་ལོ་སྡོམ་པ་ལྷ་བཅུ་གསུམ་མའི་དཀྱིལ་འཁོར་སྒྲུབ་མཆོད་
ལས་རིམ་རྒྱས་པའི་སྒོ་ནས་ཉིན་ལྔ་པ་དང་འབྲེལ་བའི་རབ་གནས་མངའ་
གསོལ། སྦྱིན་སྲེག་སོགས་མཆོད་པའི་བྱེ་བྲག་མཐའ་རྒྱས་སུ་མཛད་
ཅིང༌། བཟོ་པ་ཟུང་ལ་གླ་ཐོབ་དང་གནང་སྦྱིན་མངོན་མཐོའི་མགུ་བསྐྱེད་
སོགས་ཀྱིས་མཚོན་མཛད་སྒོ་མཐའ་དག་གི་ལྗགས་བཀོད་དང་། དགོས་ཆའི་
མཐུན་རྐྱེན་ཅི་དགོས་ཚང་མ་སྒར་གཞུང་ཕྱག་མཛོད་ནས་ཐུགས་འགན་ཆེ་
བཞེས་གནང་བ་དང་།
རྟེན་བཞེངས་སྔ་ཕྱིའི་དོ་དམ་དང་གཟུངས་འབུལ་རྣམས་གཟིམ་དཔོན་
དཀར་བརྒྱུད་ཆོས་འཕེལ་གྱིས་མཛད། དེ་དག་ཐམས་ཅད་ཀྱང་སྐྱབས་
མཆོག་འཁོར་ལོའི་མགོན་པོ་ཐམས་ཅད་མཁྱེན་གཟིགས་ཆེན་པོའི་ཐུགས་རྗེ་
བསླུ་བ་མེད་པའི་མཐུ་ལ་བརྟེན། གེགས་མེད་ལེགས་པར་གྲུབ་ཐོག །
ཚོགས་བརྒྱ་དང་རབ་སྟོན་ལ་སོགས་པའང་ཤིན་ཏུ་རྒྱས་པས་མཆོག་དམན་

ཀུན་སྒོ་གསུམ་ངལ་གསོའི་སྟེགས་སུ་གྱུར་པའོ། །
སྐུ་གདུང་ཡིད་བཞིན་ནོར་བུའི་སྤྱན་ལམ་དུ། །
རབ་འབྱམས་མཆོད་པའི་བྱེ་བྲག་བསྟར་བྱས་ནས། །
འདུས་པ་རྒྱ་མཚོའི་ཉམ་ཐག་གདུང་དབྱངས་ཀྱིས།
ཚད་མེད་ཐུགས་རྗེའི་འཇུག་པ་རྗེས་སུ་བསྐུལ། །
གདུང་ཆོག་དམ་ཚིག་སྒྲོལ་མའི་འཁོར་ལོ་དང་། །
དབྱེར་མེད་ཡེ་ཤེས་ཞུགས་དབུས་སྲེག་བླུགས་ཀྱིས། །
མཆོད་ཚེ་ཡ་མཚན་ལྟས་ཀྱི་ཕྲེང་བ་ནི། །
ཕྱོགས་ཀྱི་བུ་མོའི་རྒྱན་དུ་སྤྲུལ་པ་བཞིན། །
ཟག་པ་མེད་པའི་དགོངས་ཟབ་ཆོས་དབྱིངས་སུ། །
འགེངས་ཕྱིར་རྣམ་དཀར་དགེ་ཚོགས་རླབས་པོ་ཆེ། །
རིས་བྲལ་བསོད་ནམས་ཞིང་གྱུར་དེ་སྙེད་ལ། །
གཏན་མེད་མཆོག་སྦྱིན་གཞལ་བར་དཀའ་བ་གྲུབ། །
ཕྱི་རྟེན་རྒྱུད་རྒྱལ་དུས་འཁོར་ཡེ་ཤེས་ཀྱི། །
ལེའུར་གསུངས་པའི་མཆོད་སྡོང་དངུལ་དཀར་ལས། །
ལེགས་བཞེངས་གདུང་དང་རིང་བསྲེལ་སྙིང་པོ་ཅན། །
སྐུ་འབག་བྱིན་རླབས་གཟི་འབར་དུ་མ་བསྐྲུན། །

གཟོད་ནས་དམ་ཡེ་ཐ་དད་མ་དམིགས་ཀྱང་། །
གློ་བུར་གཉིས་སྣང་འགོག་ཕྱིར་འདུས་ཚོགས་ནས། །
རབ་ཏུ་གནས་པའི་མེ་ཏོག་ཆར་ཕབ་ཅིང་། །
བཀྲ་ཤིས་མངའ་གསོལ་བཞེད་ཀུན་ལྷུན་གྲུབ་གྱུར། །
འདིར་རྒྱལ་དབང་མཆོག་གིས་ཕྱི་གདུལ་བྱ་ཐུན་མོང་གི་ངོར་བསྟན་
པའི་མཛད་པ་རྣམ་པར་ཐར་པ་སྙིང་པོ་ཙམ་ཞིག་བཀོད་པ་སྟེ། དམ་པའི་ངོ་
མཚར་དག་པའི་གཟིགས་མོ་ཀུན་གྱི་སྤྱོད་ཡུལ་ལས་འདས་པ་གསང་བའི་
རྟོགས་བརྗོད་གང་། རིག་འཛིན་ཡོངས་ཀྱི་དབང་ཕྱུག་རྗེ་འདིའི་རིགས་ཀྱི་ཅོད་
པན་དཔལ་ཀཿ ཐོག་པ་ཆེན་པོ་ནས་ཡི་གེར་འགོད་པ་གནང་དགོས་ཞེས་བཀའ་
སྩལ་གནང་བའང་ཞལ་གྱི་བཞེས་ཚུལ་འདུག་པ་དང་།
དེ་མཚུངས་ལོ་རུ་སྤྲུལ་པའི་སྐུ་མི་ཕམ་བསྟན་འཛིན་ཆོས་ཀྱི་རྒྱ་མཚོར་
ཡང་གསོལ་བ་འདེབས་དགོས་ཚུལ་ཞལ་བསྐལ་བཅས་གནང་འདུག་
པས། ཕྱག་བྲིས་སུ་འགོད་མ་ཐུབ་པས་ཕྱི་འགྱངས་སུ་ལས་པའམ། ཟིན་
ཐོར་འགོད་པ་ཞབས་འབྲིང་གསར་བུ་དག་གི་ཐུགས་རྒྱུས་ཀྱི་མ་འཚལ་བ་ལྟ་
བུ་ཡིན་ནམ། གང་ལྟར་ནའང་ད་ལམ་མིག་ལམ་དུ་མ་བྱུང་བས་ཡི་གེར་
འགོད་པ་རྔོ་མ་ཐོགས་ཤིང་། རེག་ཟིག་སླར་ལག་ཏུ་འབྱོར་བ་བྱུང་ན་གཞན་དུ་
འབྲི་བར་རིགས་ལ། འདིར་འཁོད་པའི་ཟིན་བྲིས་དངོས་གཞིར་ཡང་ཚིག་

ཚོགས་ཆེ་ཙམ་འདུག་ཀྱང་སུག་རིས་བསྐྱར་བ་པོ་དག་གི་འབད་པ་དང༌།
སྣག་ཤོག་མི་གྲོན་པའི་ཕྱིར་དང་། བཀླགས་པས་གོ་བདེ་བ་བཅས་རང་སོར་
བཞག་པ་ཡིན་ལ། འོན་ཏང་ཟློས་པ་དང་དོན་དང་མ་འབྲེལ་བ་རྣམས་འབྲི་
བཅོས་བགྱིས་ཏེ་སྙིང་པོ་བཏུས། དབུ་ཞབས་སུ་མཆོད་བརྗོད་དང་དགེ་
བསྔོ། བར་སྐབས་ཀྱི་ཚིགས་སུ་བཅད་པ་སོགས་གསར་དུ་སྤྲོས་ཏེ་ལེགས་
པར་བརྗོད་པ་ཡིན་ནོ།། །།
སྲིད་འདིར་ཆེར་སྙེམས་གསེར་མངལ་ཅན་དང་མིག་སྟོང་ལྡན་པ་
འཁོར་ལོའི་ལག །གཙུག་ན་ཟླ་བ་འབྱུང་པོའི་ཚོགས་བདག་གཞོན་ནུ་ཀརྟི་ཀ་
ལ་སོགས། །གང་གི་ཞབས་སྟེགས་རྙོག་པ་བྲལ་བ་སྲིད་པའི་འཇིགས་འཕྲོག་
ཆུ་སྐྱེས་ལ། །གུས་པས་འདུད་བརྩོན་སྲིད་ཞིའི་དཔལ་མགོན་དོན་གྱི་ཐམས་
ཅད་མཁྱེན་པ་རྒྱལ། །
གང་ཡང་ཕྱེ་མ་ལེབ་ཀྱི་འདབ་གཤོག་གིས། །
ཀུན་འགེབས་ཕ་མཐའ་གཞལ་རློམ་ཇི་བཞིན་དུ། །
སོ་སོའི་སྐྱེ་བོ་དམན་པ་བདག་ལྟ་བུས། །
དམ་པའི་རྣམ་ཐར་བརྗོད་འདོད་བུས་པའི་བློ། །
འོན་ཏང་གང་ལ་མོས་པ་ཡིས། །
མཆོག་གི་ཡོན་ཏན་རབ་བསྔགས་པའི། །

རྫུན་ཚིག་དྲང་པོའི་སྒྲིབ་བྱེད་དང་། །
དག་སྣང་ཅིག་ཤོས་མཐའ་གཉིས་བྲལ། །
མ་རྟོགས་ལོག་པར་རྟོག་པ་དང་། །
དོན་དང་མ་འབྲེལ་འགལ་ཟློས་སོགས། །
འཁྲུལ་པའི་དྲི་མས་སྦགས་པ་དག །
མགོན་པོ་མཆོག་ལ་སྙིང་ནས་བཤགས། །
ལེགས་བཤད་ཚེས་ཀྱི་ཟླ་བ་ནི། །
ཕྲ་ཡང་དགེ་ཚོགས་ཡར་ངོ་རུ། །
འཕེལ་བའི་འོད་དཀར་བསྟན་འགྲོ་ཡི། །
ཕན་བདེའི་རྒྱ་མཚོ་འཕྱུར་བྱེད་ཤོག །
རྒྱལ་དབང་འབྲུག་པ་བཀའ་བརྒྱུད་ཀྱི། །
བསྟན་པའི་རྒྱལ་མཚན་མི་ནུབ་པར། །
བསྒྲེང་ཕྱིར་སྲིད་ཞིའི་གཙུག་ཏོར་ཁྲིར། །
ཞབས་བརྟན་ཕྲིན་ལས་ཀུན་ཁྱབ་ཤོག །
བདག་ཀྱང་སྐྱེ་ཀུན་རྗེ་བླ་མའི། །
བཀའ་ཡི་འབངས་གྱུར་ཐེག་ཆེན་ཆོས། །
ཕྲད་ནས་སྨིན་གྲོལ་རིམ་གཉིས་དང་།

ས་ལམ་ཡོན་ཏན་མཐར་ཕྱིན་ཤོག །
རང་དོན་བདེ་སྟོང་དབྱེར་མེད་པའི། །
ཁ་སྦྱོར་བདེ་ཆེན་སར་རྩེན་ཞིང་། །
གཞན་དོན་གང་འདུལ་དེར་སྣང་གིས། །
གཟུགས་སྐུའི་འགྲོ་དོན་འབྱུང་བར་ཤོག །
བཀྲ་ཤིས་གང་ཞིག་མཆོག་གསུམ་ཐུགས་རྗེའི་སྤྲིན་རུམ་ནས། །དཔལ་ལྡན་
བླ་མའི་བྱིན་རླབས་ཆར་གྱི་རྒྱན་བསྐྱངས་པས། །རྣམ་ཐར་འདབ་བརྒྱ་ཕྱོགས་
ཀུན་རྒྱས་དེར་དོན་གཉེར་གྱི། །རྐང་དྲུག་རྣམ་གྲོལ་མཁའ་ལ་འཕུར་ལྡིང་རོལ་
གྱུར་ཅིག །
དེ་ལྟར་ཁམས་གསུམ་འགྲོ་བའི་འདྲེན་མཆོག་དཔལ་ལྡན་འབྲུག་པ་
རིན་པོ་ཆེ་༸རྒྱལ་དབང་བཀའ་བརྒྱུད་ཕྲིན་ལས་ཤིང་རྟའི་སྡེའི་རྣམ་པར་ཐར་པ་
ངོ་མཚར་གྱི་ཟླ་བ་གསར་པ་ཐར་འདོད་དད་པའི་རྒྱ་མཚོ་འཕྱུར་བྱེད་ཅེས་བྱ་བ་
འདི་ནི། རང་ཉིད་ཀྱི་དད་པའི་གསོས་སུ་འབྲི་བར་སེམས་པ་དང་། ཕྱག་
མཛོད་རྣམ་གཉིས། གཟིམ་དཔོན་ཆེན་མོ་བཅས་ནས་ཁྱོད་ཀྱིས་བསྒྲིག་པར་
འོས་སོ་ཞེས་བཀས་བསྐུལ་བ་དང་དུ་བླངས་ཏེ། དཔལ་མགོན་བླ་མ་
མཆོག་དེའི་ཞབས་རྡུལ་ལ་སྤྱི་བོས་རེག་པའི་བཀའ་འབངས་ཀྱི་ཡང་ཐ།
ཀརྨ་བཀའ་བརྒྱུད་ཕྲིན་ལས་རྣམ་རྒྱལ་དགྱེས་པའི་སྡེས། འཕགས་ཡུལ་

ལེགས་སྦྱར་སྐད་དུ་བི་ཀཱ་རི། སྟོད་འགྲེལ་ལས་བོད་ཀྱི་སྐད་དུ་སྒྱུར་བྱེད།
མཧཱ་ཙི་ནའི་ཡུལ་གྲུར་གྱི་ཧར་འབོད་པ། དབང་ཐང་དང་བསྟུན་པའི་ས་ཕག་
གི་ལོ། འབྱུང་བ་བཞི་ལྡན་འདུན་ཁུར་ཟླ་བའི་ཀླུངས་སུ་ཞུགས་པ། མཆུ་ཟླ་
ལོ་མགོར་བཟུང་བའི་ཧོར་ཟླ་བཞི་པའི་དཀར་ཕྱོགས་ཀྱི་རྫོགས་པ་དང་པོ་ལ་
ལེགས་པར་སྦྱར་བའོ།། །།མངྒ་ལཾ།།

༄༅། །དཔལ་འབྲུག་པའི་ལམ་རིམ་སྨོན་ལམ་རྡོ་རྗེའི་རྒྱ་མདུད་
ཅེས་བྱ་བ་བཞུགས་སོ།།
༈ དུས་གསུམ་སངས་རྒྱས་ཐམས་ཅད་ཀྱི་ངོ་བོ་དཔལ་མགོན་བླ་མ་དམ་
པའི་ཞབས་ལ་ཕྱག་འཚལ་ཞིང་གསོལ་བ་འདེབས་སོ་བྱིན་གྱིས་བརླབ་ཏུ་
གསོལ། མི་ངའི་སྐྱེ་བ་ནས་སྐྱེ་བ་ཚེ་རབས་ནས་ཚེ་རབས་ཐམས་ཅད་དུ་དལ་
འབྱོར་གྱི་ཆོས་བཅོ་བརྒྱད་ཚང་བའི་མི་ལུས་རིན་པོ་ཆེ་ཐོབ་ཅིང་ཤེས་བྱའི་གནས་
མཐའ་དག་བདེ་བླག་ཏུ་རྟོགས་ནུས་པའི་བློ་གྲོས་དང་ལྡན་པར་གྱུར་ཅིག །སྐྱེས་
མ་ཐག་ཏུ་དད་པས་ཀུན་ནས་བསླངས་ཏེ་དཀོན་མཆོག་གསུམ་གྱི་སྐྱབས་འོག་ཏུ་
འཇུག་ཅིང་བློ་ཆོས་སུ་འགྲོ་བ་སྐྱེས་བུ་ཆུང་ངུའི་ལམ་ལ་འཇུག་པར་བྱེད་དེ་ཐར་
པའི་སྣོད་རུང་དུ་འགྱུར་བར་ཤོག་ཅིག །གཞོན་ནུའི་དུས་ནས་ལྔ་ཕྲུགས་ཉེར་
གཅིག་གི་ཡོན་ཏན་དང་ལྡན་པའི་མཁན་སློབ་དགེ་འདུན་གྱི་སྤྱན་སྔར་ངེས་པར་
འབྱུང་བའི་ཀུན་ནས་བསླངས་ཏེ་ཚིགས་གསུམ་རིམ་པར་ནོད་ཅིང་ལྟུང་བ་འབྱུང་
བའི་སྒོ་བཞི་བསྡམས་ནས་བསླབ་པ་གསུམ་ཡོངས་སུ་སྦྱོང་བའི་ཆོ་གས་སྐྱེས་བུ་
འབྲིང་གི་ལམ་ལ་འགྲུབ་པར་བྱེད་དེ་ཐར་པའི་རྒྱལ་མཚན་བརྟན་པར་གྱུར་
ཅིག །མི་རིང་བར་བྱམས་སྙིང་རྗེ་བྱང་ཆུབ་སེམས་ཀྱིས་ཐུགས་རྒྱུད་འབྱོངས་
པའི་དགེ་བའི་བཤེས་དང་མཇལ་ཏེ་ཐོས་བསམ་གྱིས་སྒྲོ་འདོགས་ཆོད་ནས་

བསམ་པ་བྱང་ཆུབ་མཆོག་ཏུ་སེམས་བསྐྱེད་དེ་བདག་གཞན་མཉམ་བརྗེ་
བསྒོམས་ནས། སྦྱོར་བ་ཕྱིན་དྲུག་བསྡུ་བཞི་དང་ཞི་ལྷག་ཟུང་འབྲེལ་གྱི་སྒོ་ནས་
སྐྱེས་བུ་ཆེན་པོའི་ལམ་ལ་སློབ་པར་བྱས་ཏེ་རྣམ་པ་ཐམས་ཅད་མཁྱེན་པའི་གོ་
འཕང་ཐོབ་པར་གྱུར་ཅིག །རྡོ་རྗེ་སློབ་དཔོན་མཚན་ལྡན་གྱི་གདུལ་བྱར་གྱུར་ནས་
དབང་གིས་སྨིན་ཅིང་དམ་ཚིག་ལས་མི་འདའ་བར་བསྐྱེད་རྫོགས་ཟུང་འཇུག་གི་
སྒོ་ནས་སྐྱེས་བུ་ཆེན་པོའི་མཆོག་གི་ལམ་ཟབ་ཉམས་འོག་ཏུ་ཆུད་པར་བྱས་ཏེ་
གྲུབ་གཉིས་ལ་ཅི་དགར་སྤྱོད་པའི་སྐལ་པ་དང་ལྡན་པར་གྱུར་ཅིག །ཁྱད་པར་དུ་
ཡང་བླ་མ་ལ་སངས་རྒྱས་དངོས་སུ་མཐོང་བའི་མོས་གུས་ཀྱིས་ཕྱག་ཆེན་ལྟ་བའི་
ནམ་འཕང་ཅིག་ཅར་དུ་ཆོད་དེ་རྡོ་རྗེ་འཆང་གི་རྒྱལ་ཐབས་ལ་མངའ་དབང་བསྒྱུར་
བ་གྲུབ་ཆེན་ཏིལླི་པ་དང་པཎ་ཆེན་ནཱ་རོ་པ་ལྟ་བུར་འགྱུར་བར་ཤོག་ཅིག །རྡོ་རྗེའི་
ལུས་ལ་རླུང་སེམས་ཀྱི་རྟེན་འབྲེལ་གནད་དུ་བསྣུན་ནས་ཐབས་ལམ་ནཱ་རོའི་ཆོས་
དྲུག་སྒོམ་པའི་རྒྱལ་ས་ཟིན་ཏེ་ཟུང་འཇུག་ཆེན་པོའི་འབྱོར་བས་ཕྱུག་པ་སྐྱེས་
མཆོག་མར་མི་དྭགས་གསུམ་དང་བདེ་གཤེགས་ཕག་མོ་གྲུ་པ་ལྟ་བུར་འགྱུར་
བར་ཤོག་ཅིག །རྐྱེན་བཟང་ངན་ཐམས་ཅད་ལམ་དུ་ཁྱེར་ནས་རོ་སྙོམས་ཀྱི་སྤྱོད་
པ་ཚད་དུ་ཕྱིན་ཏེ་ཕྱོགས་ལས་རྣམ་རྒྱལ་གྱི་བརྟུལ་ཞུགས་བརྙེས་པ་གྲུབ་ཆེན་གླིང་
རས་དང་འགྲོ་མགོན་རྒྱ་རས་ལྟ་བུར་འགྱུར་བར་ཤོག་ཅིག །དམ་པའི་ཆོས་
ཐམས་ཅད་ཀྱི་སྙིང་པོ་རྟེན་འབྲེལ་རབས་བདུན་མའི་ཉམས་ལེན་མཐར་ཕྱིན་ནས་
ཇི་ལྟ་བའི་གནས་ལུགས་མངོན་དུ་གྱུར་ཅིང་ཇི་སྙེད་པའི་རྟེན་འབྲེལ་འཆར་ནས་

འབྲས་བུ་རང་ལས་རྙེད་པ་རྒྱལ་བ་ལོ་རས་པ་དང་ཆོས་རྗེ་རྒོད་ཚང་པ་ལྟ་བུར་
འགྱུར་བར་ཤོག་ཅིག །མཉམ་ཉིད་ཁྱབ་གདལ་ཆེན་པོའི་མོས་གུས་ཀྱིས་ལམ་
ཟབ་པ་ཐམས་ཅད་ཀྱི་མཐར་ཐུག་བླ་མའི་སྒྲུབ་པ་མཐར་ཕྱིན་ནས་རང་དོན་དུ་ཁ་
སྦྱོར་ཡན་ལག་བདུན་དང་ལྡན་པའི་རྡོ་རྗེ་འཆང་ཆེན་པོའི་གོ་འཕང་ཚེ་འདིར་ཐོབ་
ཅིང་། གཞན་དོན་དུ་གཟུགས་སྐུ་རྣམ་པ་གཉིས་ཀྱི་སྒོ་ནས་བསྟན་འགྲོའི་དོན་རྒྱ་
ནམ་མཁའ་དང་མཉམ་པ་དུས་འཁོར་བ་མ་སྟོངས་ཀྱི་བར་དུ་བྱེད་ནུས་པར་ཤོག་
ཅིག །མདོར་ན་དཀོན་མཆོག་རྩ་གསུམ་བདེན་པའི་མཐུ་དང་ཆོས་ཉིད་འགྱུར་བ་
མེད་ཅིང་ཆོས་ཅན་རྒྱུ་འབྲས་བསླུ་མེད་བདེན་པའི་སྟོབས་ཀྱིས་བདག་གི་སྔོན་བྱོན་
གོང་མ་རྣམས་ཀྱི་རྗེས་སུ་ཇི་ལྟར་སྨོན་པ་དེ་དེ་བཞིན་དུ་འགྲུབ་པར་གྱུར་ཅིག །
ཅེས་པ་འདིའང་ཤྰཀྱའི་དགེ་སློང་ཡོན་ཏན་འོད་ཀྱི་རང་གི་སྨོན་ཚིག་ཏུ་བྲིསཔ་དགེའོ།། །།
༄༅། །དུས་ཁྲུགས་ཞི་ཞིང་བོད་ཡུལ་བདེ་བའི་སྨོན་ལམ་བཞུགས།།
༈ སྐྱབས་གནས་བསླུ་མེད་དཀོན་མཆོག་རྩ་བ་གསུམ། །ཁྱད་པར་གངས་ཅན་
མགོན་པོ་སྤྱན་རས་གཟིགས། །རྗེ་བཙུན་སྒྲོལ་མ་གུ་རུ་པདྨ་འབྱུང་། །གསོལ་
བ་འདེབས་སོ་ཐུགས་དམ་ཞལ་བཞེས་དགོངས། །སྨོན་ལམ་ཡོངས་སུ་འགྲུབ་
པར་བྱིན་གྱིས་རློབས། །སྙིགས་དུས་འགྲོ་རྣམས་བསམ་སྦྱོར་ལོག་པ་དང་། །
ཕྱི་ནང་འབྱུང་བ་འཁྲུགས་པའི་རྒྱུ་རྐྱེན་གྱིས། །སྔར་མ་གྲགས་པའི་མི་ཕྱུགས་
དལ་ཡམས་ནད། །གཟའ་ཀླུ་རྒྱལ་གདོན་ནག་ཕྱོགས་འབྱུང་པོའི་གཟེར། །

བཙའ་སད་སེར་གསུམ་ལོ་ཉེས་དམག་འཁྲུག་རྩོད། །ཆར་ཆུ་མི་སྙོམས་གངས་
ཆེན་བྲ་བྱིའི་ཐན། །ས་གཡོས་མེ་དགྲ་འབྱུང་བཞིའི་འཇིགས་པ་དང་། །ཁྱད་
པར་བསྟན་ལ་འཚེ་བའི་མཐའ་དམག་སོགས། །གངས་ཅན་ལྗོངས་འདིར་
གནོད་འཚེའི་རིགས་མཐའ་དག །མྱུར་དུ་ཞི་ཞིང་རྩད་ནས་འཇོམས་གྱུར་
ཅིག །མི་དང་མི་མིན་འགྲོ་བ་མཐའ་དག་གི། །རྒྱུད་ལ་བྱང་ཆུབ་སེམས་
མཆོག་རིན་པོ་ཆེ། །ངང་གིས་སྐྱེས་ནས་གནོད་འཚེའི་བསམ་སྦྱོར་བྲལ། །ཕན་
ཚུན་བྱམས་པའི་སེམས་དང་ལྡན་ནས་ཀྱང་། །བོད་ཡུལ་མཐའ་དབུས་བདེ་སྐྱིད་
དཔལ་གྱིས་འབྱོར། །སངས་རྒྱས་བསྟན་པ་དར་རྒྱས་ཡུན་གནས་ཤོག །རྩ་
གསུམ་རྒྱལ་བ་སྲས་བཅས་བདེན་པའི་སྟོབས། །འཁོར་འདས་དགེ་བའི་རྩ་བ་
གང་མཆིས་དང་། །བདག་ཅག་ལྷག་བསམ་རྣམ་པར་དཀར་བའི་མཐུས། །
གསོལ་བཏབ་སྨོན་པའི་འབྲས་བུ་འགྲུབ་གྱུར་ཅིག །ཅེས་རྗེ་བླ་མ་འཇམ་དབྱངས་མཁྱེན་
བརྩེའི་དབང་པོའི་ཞལ་སྔ་ནས་དེང་སང་དུས་ཀྱི་འཚུབ་འགྱུར་ཆེ་ཞིང་ཅི་ལྟར་འགྱུར་ཆ་མེད་པས། རྗེ་ཉིད་ནས་བོད་ཡུལ་
བདེ་བའི་སྨོན་ལམ་ཉིན་རེར་ལན་དྲུག་རེ་མཛད་པ་ཡིན་པས། ཁྱོད་ནས་ཀྱང་དེ་ལྟར་གལ་ཆེ་ཞེས་བཀའ་སྩལ་ཕེབས་པ་
ལྟར་སྙོམ་ལས་པ་བློ་གྲོས་མཐའ་ཡས་ཀྱིས་ཙ་འདྲ་རིན་ཆེན་བྲག་ཏུ་རྒྱལ་ཟླའི་དཀར་ཕྱོགས་འགྲུབ་པའི་སྦྱོར་བ་དང་ལྡན་
པའི་སྔ་དྲོའི་ཆར་རང་གི་བསྙེལ་གསོས་སུ་བྲིས་པ་ཇི་བཞིན་འགྲུབ་པར་གྱུར་ཅིག། །།

༄༅། །མཁའ་མཉམ་འགྲོ་བ་ཀུན་གྱི་སྨན་གཅིག་པུ། །ཕན་དང་
བདེ་བ་ཀུན་གྱི་དཔལ་འབྱུང་བའི། །ཐུབ་བསྟན་དམ་པ་རྙེད་དང་བཀུར་སྟི་
ཡི། །སྒོ་ནས་ས་ལ་དར་ཞིང་རྒྱས་གྱུར་ཅིག །བཤད་དང་སྒྲུབ་པའི་ཤིང་རྟའི་
སྲོལ་ཆེན་པོས། །འགྲོ་རྣམས་ཐར་པའི་ལམ་ལ་འདྲེན་མཛད་པའི། །བསྟན་
འཛིན་མཚུངས་པ་མེད་པའི་བཤེས་གཉེན་རྣམས། །སྐུ་ཚེ་རིང་ཞིང་ཕྲིན་ལས་
རྒྱས་གྱུར་ཅིག །འདི་ནས་འཇིག་རྟེན་གཞན་གྱི་དོན་གཤེགས་པ། །ཀུན་གྱི་ས་
ལམ་བར་ཆད་ཉེར་ཞི་ཞིང་། །བཞེད་དོན་དམ་པ་མ་ལུས་འགྲུབ་གྱུར་ཏེ། །
སྤྲུལ་པས་རྟག་ཏུ་འགྲོ་ཕན་མཛད་གྱུར་ཅིག །སེམས་ཅན་ཐམས་ཅད་བདེ་ཞིང་
སྐྱེད་ལྡན་པ། །རྣམ་གྲོལ་བདེ་ཆེན་ས་ལམ་བགྲོད་པ་དང༌། །བདག་ཀྱང་ཚེ་
རབས་ཀུན་ཏུ་མཚན་ལྡན་གྱི། །དགེ་བའི་བཤེས་གཉེན་འབའ་ཞིག་བསྟེན་པར་
ཤོག །རྟག་ཏུ་བདག་ནི་དམ་པའི་ཆོས་ཉན་ཞིང༌། །བསྟན་པ་ཇི་བཞིན་སྒྲུབ་ལ་
མི་ངལ་བར། །ཐེག་ཆེན་འཕགས་པའི་ས་ལམ་རྫོགས་བགྱིས་ཏེ། །རྡོ་རྗེ་འཆང་
དབང་ཚེ་འདིར་ཐོབ་པར་ཤོག །པདྨ་དཀར་པོས་ཀ་མ་རུ་པའི་གནས་མཆོག་ཏུ་སྦྱར་བའོ།
༈ བདག་གི་དུས་གསུམ་དགེ་བ་འདི་དག་གིས། །སྡིག་དང་སྒྲིབ་པ་
མ་ལུས་ཟད་བྱས་ཏེ། །རྟག་པར་དགེ་བའི་བཤེས་ཀྱིས་རྗེས་གཟུང་ནས། །ཚུལ་
གནས་ཐོས་བསམ་སྒོམ་པ་མཐར་ཕྱིན་ཤོག །སྨིན་བྱེད་དབང་ཐོབ་རིམ་གཉིས་
ཟུང་འཇུག་གིས། །རྩ་རླུང་ཐིག་ལེ་སྦྱངས་ནས་དངས་མའི་ལུས། །ངེས་པར་
སྐྱེ་བ་གཅིག་གིས་འགྲུབ་གྱུར་ཏེ། །རྡོ་རྗེ་འཆང་དབང་ས་ལ་གནས་པར་ཤོག །

འདི་ནས་གཟུང་སྟེ་སྐྱེ་དང་སྐྱེ་བ་རུ། །མཐའ་ཡས་འགྲོ་བ་ཀུན་གྱི་མགོན་དང་
སྐྱབས། །ལམ་སྟོན་དགེ་བའི་བཤེས་སུ་བདག་གྱུར་ནས། །མ་ལུས་རྣམ་གྲོལ་
མཆོག་ལ་འགོད་པར་ཤོག །ཅེས་པ་འདི་ཀུན་མཁྱེན་བཀའ་འབུམ་ལས་སོ། །
༈ གོང་མའི་གདན་ས་དབེན་པའི་གནས། །རྟག་ཏུ་རི་ཁྲོད་འགྲིམ་
བྱེད་ཅིང་། །རྟོགས་པ་སྐྱོང་ཞིང་སྨོན་ལམ་འདེབས། །བརྒྱུད་པའི་སྲོལ་ཁ་
འཛིན་པར་ཤོག །ཆོས་རྗེ་རྒྱ་རས་པས་སོ།།
༈ བདེ་གཤེགས་སྟོན་པའི་བསྟན་པ་མཆོག་གི་མཚོ། །སྙན་པའི་
འབྲུག་སྒྲ་སྒྲོགས་པའི་སྤྲིན་ཕྲེང་གིས། །བཤད་སྒྲུབ་ཆར་གྱིས་ཉིན་བཞིན་རྣམ་
སྤེལ་བ། །ཡངས་པའི་རྒྱལ་ཁམས་ཐམས་ཅད་གང་གྱུར་ཅིག །སྡོམ་གསུམ་
ཉིན་མོའི་འོད་དང་རྟག་འགྲོགས་ཤིང་། །ཐོས་བསམ་སྒོམ་པའི་དྲི་བཟང་འཛིན་
པའི་དཔྱིད། །བསྟན་འཛིན་པདྨོའི་གཙོ་བོ་ཅི་ཡང་གིས། །ཡངས་པའི་རྒྱལ་
ཁམས་ཐམས་ཅད་གང་གྱུར་ཅིག །རྙེད་དང་བཀུར་སྟིའི་ཆུ་ཀླུང་རྣམ་འབབ་
ཅིང་། །ཕན་དང་བདེ་བའི་རིན་ཆེན་སྐྱེད་པའི་གནས། །ཆོས་འཁོར་གསར་
པ་གསར་པའི་དཔལ་རྒྱ་མཚོས། །ཡངས་པའི་རྒྱལ་ཁམས་ཐམས་ཅད་གང་
གྱུར་ཅིག །ཀུན་མཁྱེན་པདྨ་དཀར་པོས་སོ།།

དགེ་བ་འདིས་མཚོན་དུས་གསུམ་བསགས་ཡོད་མཐུས། །ཡངས་པའི་
མཁའ་ལ་ཉི་ཟླའི་དཀྱིལ་འཁོར་བཞིན། །རྒྱལ་བསྟན་ཡོངས་དང་རྗེ་བཙུན་རས་
པའི་བསྟན། །འཛམ་གླིང་མཐའ་གྲུར་གསལ་བཞིན་འབར་གྱུར་ཅིག །བསྟན་
འཛིན་མཆོག་རྣམས་རྡོ་རྗེའི་ལྷུན་པོ་ལྟར། །ཞབས་པད་བསྟན་ཅིང་མཛད་ཕྲིན་
རྒྱས་པ་དང་། །ཕ་མ་འགྲོ་རྣམས་རྡོ་རྗེ་འཆང་ཆེན་པོའི། །གསང་གསུམ་དབྱེར་
མེད་མངོན་པར་སངས་རྒྱས་ཤོག།། །།
ཅེས་དཔར་བྱང་སྨོན་ཚིག་འདི་བཞིན་༧སྐབས་རྗེ་ཐུགས་སྲས་རིན་པོ་ཆེ་
གོང་མ་ངག་དབང་བདེ་ཆེན་འགྱུར་མེད་མཆོག་གི་གསུང་བྱིན་རླབས་ཅན་ཡིན་
ནོ༑། སརྦ་མངྒ་ལཾ།། དགེའོ། དགེའོ།།

པ ནི 1བ བ ཐ བྱ བ 1ཉིཡ
གདནས་པ་ག།
༽འ། །ར་པང་།
ཅི1u་ཐོག་ཆོས་སྦྱོར།
༧༽ཡ་རཀ་བྲག་མདོ་མཁར་བཏམ་སོག
ལྕགས་རྗེ་དྲུག་ནི།
༡༽ག་བཟུང། ༢༽ གཟུ།
༢ ན་དྲུག ༤༽བཀག།
བཟོད་པོན། ༽པད་དཀར།
1) རྟགས་གྲྭ་བཅས་སོ།།
རྫས་ན་རྣམ་གཡུམ་ནི།
༡༽ཆོས་འཛིན། ཐོག་ག
4136་ལྡན་བཅས་གོ།
III
